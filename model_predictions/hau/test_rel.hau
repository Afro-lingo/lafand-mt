Shin zai yi mini wuya in bayyana wa Yesu dalilin da ya sa nake jin daɗin wasannin bidiyo da nake yi ? ’
Ƙaunar da muke wa Jehobah za ta motsa mu mu kawar da dukan abin da bai dace Kirista ya yi amfani da shi ba , ko da mun sayi abin da tsada sosai .
( Ayyukan Manzanni 19 : 19 , 20 ) Mun yi alkawari za mu yi amfani da rayuwarmu don mu ɗaukaka Kristi sa’ad da muka keɓe kanmu ga Jehobah .
Saboda haka , bai kamata mu kasance da kome da zai sa ya yi mana wuya mu yi koyi da Yesu ba . —⁠ Matta 5 : 29 , 30 ; Filibiyawa 4 :⁠ 8 .
11 . ( a ) Ta yaya yadda muke ƙaunar Jehobah da Yesu take motsa mu mu yi wa’azi ? ( b ) Ta yaya ƙauna take motsa mu mu taimaka wa mutane a cikin ikilisiya ?
11 Ƙaunarmu ga Yesu za ta motsa mu mu yi wa’azi da kuma koyar da mutane da ƙwazo .
( Matta 28 : 19 , 20 ; Luka 4 : 43 ) A lokacin Tuna Mutuwar Yesu , shin za ka shirya ayyukanka don ka yi hidimar majagaba na ɗan lokaci kuma ka ba da awoyi 30 ko 50 a yin wa’azi ?
Wani ɗan’uwa mai shekara 84 , da matarsa ta rasu yana ganin ba zai iya yin majagaba ba don ya tsufa kuma yana rashin lafiya .
Amma majagaba da suke yankinsa suna son su taimaka masa .
Sun yi masa tanadin mota kuma suka zaɓi yankin da ya dace da zai yi wa’azi a ciki .
Hakan ya sa ɗan’uwan ya cim ma burinsa na samun awoyi 30 .
Shin za ka iya taimaka wa wani a ikilisiyarku ya yi hidimar majagaba na ɗan lokaci a watan Maris ko Afrilu ?
Hakika ba kowa ba ne zai iya yin hidimar majagaba , amma za mu iya yin amfani da lokacinmu da kuzarinmu don mu ƙara hidimarmu ga Jehobah .
Kamar Bulus , idan muka yi hakan , za mu nuna cewa ƙaunar Yesu ce take motsa mu .
Wane abu ne ƙauna ga Allah za ta ƙara motsa mu mu yi ?
WAJIBI NE MU ƘAUNACI JUNA
12 .
Mene ne ƙaunar Allah take motsa mu mu yi ?
12 Na biyu , ya kamata ƙaunarmu ga Allah ta motsa mu mu ƙaunaci ‘ yan’uwanmu .
Manzo Yohanna ya ce : “ Masoya , idan Allah ya ƙaunace mu haka nan , ya kamata mu kuma mu yi ƙaunar junanmu . ” ( 1 Yohanna 4 : 7 - 11 ) Saboda haka , idan muka fahimci abin da ƙaunar Allah take nufi sosai , muna bukatar mu ƙaunaci ‘ yan’uwanmu .
( 1 Yohanna 3 : 16 ) Ta yaya za mu nuna cewa muna ƙaunarsu ?
13 .
Wane misali ne Yesu ya ƙafa don yana ƙaunar mutane ?
13 Misalin da Yesu ya kafa ya nuna mana yadda za mu ƙaunaci wasu .
Sa’ad da yake duniya , ya taimaka wa mutane , musamman ma masu tawali’u .
Ya warkar da masu ciwo da guragu da makafi da kurame da kuma bebe .
( Matta 11 : 4 , 5 ) Ba kamar shugabanan addinai ba , Yesu ya ji daɗin koyar da mutane da suke son su san game da Allah .
( Yohanna 7 : 49 ) Ya ƙaunaci masu tawali’u kuma ya yi ƙoƙari sosai don ya taimaka musu . —⁠ Matta 20 :⁠ 28 .
Shin za ka iya taimaka wa tsofaffi a hidima ?
( Ka duba sakin layi na 14 )
14 .
Mene ne za ka yi don ka nuna kana ƙaunar ‘ yan’uwanka ?
14 A lokacin Tuna Mutuwar Yesu , yana da kyau ka yi tunanin yadda za ka taimaka wa ‘ yan’uwa da ke cikin ikilisiyarku , musamman ma tsofaffi .
Shin za ka iya kai musu ziyara ?
Za ka iya dafa musu abinci da taimaka musu da aikace - aikacen gida da kuma kai su taro ko kuma ka gayyace su su fita wa’azi tare da kai ?
( Karanta Luka 14 : 12 - 14 . )
Bari ƙaunar Allah ta motsa ka ka riƙa ƙaunar ‘ yan’uwanka !
MU RIƘA GAFARTA WA ‘ YAN’UWANMU
15 .
Mene ne ya zama wajibi mu sani ?
15 Na uku , ƙaunar Jehobah tana motsa mu mu gafarta wa ‘ yan’uwanmu .
Dukanmu mun gāji zunubi da mutuwa daga Adamu , saboda haka ba wanda zai ce “ Ba na bukatar fansa . ”
Har bawan Allah mai aminci sosai ma yana bukatar fansa .
An gafarta wa kowannenmu bashi mai yawa !
Me ya sa yake da muhimmanci mu san da hakan ?
Amsar tana cikin wani kwatanci da Yesu ya ba da .
16 , 17 . ( a ) Mene ne ya kamata mu koya daga kwatancin da Yesu ya bayar game da wani sarki da kuma bayinsa ? ( b ) Bayan mun yi bimbini a kan kwatancin Yesu , mene ne ka kuɗiri niyyar yi ?
16 Yesu ya ba da kwatancin wani sarki da ya yafe wa bawansa bashin dinari miliyan 60 .
Amma , daga baya wannan bawan bai gafarta wa bawa ɗan’uwansa da yake bin sa bashin dinari 100 kawai ba .
Ya kamata wannan bawan ya ji tausayin ɗayan bawan kamar yadda sarki ya ji tausayinsa .
Sarkin ya yi fushi sosai sa’ad da ya ji labarin cewa bawan bai gafarta wa abokin bautarsa ɗan bashin nan ba .
Sai ya ce : “ Kai mugun bawa ne !
Na yafe maka duk bashin nan saboda ka roƙe ni , ashe , bai kyautu kai ma ka ji tausayin abokin bautarka , kamar yadda na ji tausayinka ba ? ”
( Mat . 18 : 23 - 35 , Littafi Mai Tsarki . ) Kamar wannan sarkin , Jehobah ya gafarta mana bashi mai yawa sosai .
Mene ne ya kamata ƙaunar Jehobah da jin kansa su motsa mu mu yi ?
17 Yayin da muke shirin Tuna Mutuwar Yesu , ya kamata mu tambayi kanmu : ‘ Wani ɗan’uwa ya ɓata mini rai ne ?
Shin yana mini wuya na gafarta masa ? ’
Idan haka ne , ya kamata mu yi koyi da Jehobah “ mai - hanzarin gafartawa ” a wannan lokacin Tuna Mutuwar Yesu .
( Nehemiya 9 : 17 ; Zabura 86 :⁠ 5 ) Idan muna godiya don jin kan da Jehobah ya yi mana , za mu nuna wa mutane jin kai kuma mu gafarta musu da dukan zuciyarmu .
Idan ba ma ƙaunar ‘ yan’uwanmu da kuma gafarta musu , Jehobah ba zai ƙaunace mu ba kuma ba zai gafarta mana ba .
( Matta 6 : 14 , 15 ) Idan muka gafarta wa mutane , hakan ba ya nufin cewa ba su ɓata mana rai ba , amma zai taimake mu mu yi farin ciki a nan gaba .
18 .
Ta yaya ƙaunar Allah ta taimaka wa wata ‘ yar’uwa ta riƙa haƙuri da wata ‘ yar’uwarta Kirista ?
18 Ba shi da sauƙi mu jimre da ajizancin ‘ yan’uwanmu .
( Karanta Afisawa 4 : 32 ; Kolosiyawa 3 : 13 , 14 . )
Wata ‘ yar’uwa mai suna Lily ta yi hakan . [ 1 ] ( Ka duba ƙarin bayani . )
Ta taimaka wa wata gwauruwa mai suna Carol .
Alal misali , tana tuƙa Carol zuwa duk inda za ta je kuma ta taimaka mata da wasu sayayya . Ƙari ga haka ta yi mata wasu abubuwa da yawa .
A kowane lokaci , Carol tana zargin Lily duk da cewa tana taimaka mata sosai , kuma a wasu lokatai ba shi da sauƙi ta taimaka wa Carol .
Duk da haka , Lily ta mai da hankali ga halayen Carol masu kyau kuma ta taimaka mata sosai har Carol ta soma rashin lafiya mai tsanani kuma ta rasu .
Duk da cewa ba shi sauƙi ta taimaki Carol , Lily ta ce game da ita : “ Ina ɗokin ganin Carol sa’ad da ta tashi daga mutuwa .
Ina son in san ta sa’ad da ta zama kamila . ”
Hakika , ƙaunar Allah za ta motsa mu mu jimre da ‘ yan’uwanmu kuma mu saurari lokacin da ajizanci ba zai ƙara kasancewa ba .
19 .
Mene ne kyautar Allah “ wadda ta fi gaban magana ” za ta motsa ka ka yi ?
19 Hakika , Jehobah ya ba mu kyauta “ wadda ta fi gaban magana . ”
Bari mu riƙa nuna godiya don hakan !
A lokacin Tuna Mutuwar Yesu yana da kyau mu yi bimbini a kan dukan abubuwa da Jehobah da Yesu suka yi mana .
Hakika , Jehobah da Yesu suna ƙaunar mu sosai . Saboda haka , bari mu yi koyi da Yesu sosai don mu ƙaunaci ‘ yan’uwanmu kuma mu gafarta musu da dukan zuciyarmu .
[ 1 ] ( sakin layi na 18 ) An canja wasu sunaye a wannan talifin .
MA’ANAR WASU KALMOMI
Barin wani abu ya motsa ka : Idan abu ya motsa mu mu ɗauki wani mataki , muna yin hakan da son rai don ya dace mu yi shi .
Sa’ad da muka amince da kyautar fansa da Jehobah ya tanadar don yana ƙaunar mu , hakan yana motsa mu mu riƙa yi masa godiya kuma mu bi Yesu sau da ƙafa
Lokacin Tuna Mutuwar Yesu : Wannan shi ne lokacin da ya gabaci taron Tuna Mutuwar Yesu da kuma ‘ yan makonni bayan haka .
A wani lokaci , ya ƙunshi watannin Maris da Afrilu da kuma Mayu
Na Nazari
TALIFOFIN NAZARI NA : 29 GA FABRAIRU , 2016 – 3 GA AFRILU , 2016
Ruhu Mai Tsarki Yana Shaida Mana
“ Ruhu da kansa tare da namu ruhu yana shaida , mu ‘ ya’yan Allah ne . ” — ROMAWA 8 : 16 .
WAƘOƘI : 109 , 108
MENE NE WAƊANNAN NASSOSIN SUKE KOYA MANA A KAN YADDA AKE SHAFE MUTUM DA RUHU MAI TSARKI ?
2 Korintiyawa 1 : 21 , 22 ; 2 Bitrus 1 : 10 , 11
Romawa 8 : 15 , 16 ; 1 Yohanna 2 : 20 , 27
1 - 3 .
Mene ne ya faru a Fentakos da ya sa ranar ta kasance da muhimmanci , kuma ta yaya hakan ya cika annabcin da aka yi a cikin Littafi Mai Tsarki ?
( Ka duba hoton da ke wannan shafin . )
RANAR Lahadi ta Fentakos na shekara ta 33 rana ce ta musamman .
Mutane suna bikin Fentakos .
Wannan biki ne da ake yi sa’ad da aka soma girbin hatsi .
Babban firist yakan yi hadaya a cikin haikali kamar yadda aka saba yi .
Bayan haka , sai ya yi hadayar gurasa guda biyu na hatsi da aka soma girbinsa , sai ya kaɗa hadayar kuma ya miƙa ta ga Jehobah . — Levitikus 23 : 15 - 20 .
2 Ɗarurruwan firistoci suna yin wannan hadaya ta kaɗawa kowace shekara .
Wannan hadayar tana da alaƙa da wani abu mai muhimmanci da ya faru a Fentakos na shekara ta 33 .
Wannan abin ya faru ga almajiran Yesu guda 120 da ke yin addu’a a wani ɗaki da ke gidan sama a Urushalima .
( Ayyukan Manzanni 1 : 13 - 15 ) Shekaru ɗari takwas kafin wannan lokacin , annabi Joel ya yi annabci game da wannan abin da ya faru .
( Joel 2 : 28 - 32 ; Ayyukan Manzanni 2 : 16 - 21 ) Mene ne ya faru da ke da muhimmanci haka ?
3 Karanta Ayyukan Manzanni 2 : 2 - 4 .
Allah ya ba wa waɗannan Kiristoci ruhu mai tsarki a Fentakos ta shekara ta 33 kuma ya shafe su .
( Ayyukan Manzanni 1 :⁠ 8 ) Bayan haka , sai mutane suka soma taruwa a inda suke kuma almajiran suka soma magana a kan abubuwa masu ban al’ajabi da suka gani da kuma ji .
Manzo Bitrus ya bayyana abin da ya faru da kuma yadda hakan yake da muhimmanci .
Sai ya gaya wa mutanen da suka taru cewa : ‘ Ku tuba , a yi wa kowane ɗaya daga cikinku baftisma cikin sunan Yesu Kristi zuwa gafarar zunubanku ; za ku karɓi Ruhu Mai - tsarki kyauta . ’
A ranar , mutane wajen 3,000 ne suka yi baftisma kuma suka karɓi ruhu mai tsarki . —⁠ Ayyukan Manzanni 2 : 37 , 38 , 41 .
4 . ( a ) Me ya sa ya kamata mu tattauna abin da ya faru a Fentakos ? ( b ) Wane abu mai muhimmanci ne ya taɓa faruwa shekaru da yawa kafin wannan lokacin ?
( Ka duba ƙarin bayani . )
4 Mene ne babban firist da kuma hadayar da ake yi a kowace ranar Fenkatos suke wakilta ?
Babban firist yana wakiltar Yesu .
Gurasa guda biyun suna wakitar shafaffun almajiran Yesu .
Allah ya zaɓi waɗannan almajirai daga cikin ‘ yan Adam ajizai kuma ya mai da su “ ’ ya’yan fari . ”
( Yaƙub 1 : 18 ) Allah ya ɗauke su a matsayin ‘ ya’yansa kuma ya zaɓe su su yi sarauta tare da Yesu a Mulkin Allah a sama .
( 1 Bitrus 2 :⁠ 9 ) Jehobah zai yi amfani da mulkin ya albarkaci dukan ‘ yan Adam masu biyayya .
Saboda haka , wannan ranar ta Fentakos ta shekara ta 33 tana da muhimmanci a gare mu ko da za mu je sama , ko kuma za mu zauna a aljanna a duniya . [ 1 ] —⁠ Ka duba ƙarin bayani .
MENE NE YAKE FARUWA SA’AD DA AKA SHAFE WANI ?
5 .
Ta yaya muka san cewa yanayin da aka shafe Kiristoci ya bambanta ?
5 Almajiran da suka taru a wannan ɗaki da ke gidan sama ba za su manta da abin da ya faru a ranar ba .
Wani abu kamar wuta ta sauko a kan kowannen su .
Jehobah ya ba su baiwar yin wani yare .
Hakika , hakan ya nuna cewa an shafe su da ruhu mai tsarki .
( Ayyukan Manzanni 2 : 6 - 12 ) Amma , ba dukan Kiristoci ba ne suka shaida wannan abin al’ajabi sa’ad da aka shafe su da ruhu mai tsarki .
Alal misali , Littafi Mai Tsarki bai ce wani abu kamar wuta ya sauko a kan dubban mutanen da aka yi musu baftisma kuma aka shafe su a Urushalima a ranar ba .
( Ayyukan Manzanni 2 : 38 ) Ƙari ga haka , ba dukan Kiristoci ba ne aka shafe su a lokacin da aka yi musu baftisma .
Wasu Samariyawa sun zama shafaffu ne jim kaɗan bayan an yi musu baftisma .
( Ayyukan Manzanni 8 : 14 - 17 ) Wani abin mamaki kuma , an shafe Karniliyus da waɗanda suke gidansa kafin a yi musu baftisma . —⁠ Ayyukan Manzanni 10 : 44 - 48 .
6 .
Mene ne dukan shafaffu suka samu , kuma ta yaya hakan yake shafan su ?
6 Kiristoci sun gane cewa yadda Allah ya shafe su ya bambanta sosai .
Wasu sun gane nan da nan cewa Jehobah ya shafe su .
Wasu kuma sun fahimci hakan ne daga baya .
Amma kowannen su ya shaida abin da manzo Bulus ya bayyana sa’ad da ya ce : ‘ Sa’anda kuka ba da gaskiya kuma , aka hatimce ku da Ruhu Mai - tsarki na alkawari , wanda shi ne tabbacin gādonmu . ’
( Afisawa 1 : 13 , 14 ) Saboda haka , Jehobah yana amfani da ruhu mai tsarki don ya tabbata wa waɗannan Kiristoci cewa ya zaɓe su su je sama .
Ruhu mai tsarki shi ne “ tabbacin ” da ya nuna cewa a nan gaba , za su yi rayuwa a sama , ba a duniya ba . —⁠ Karanta 2 Korintiyawa 1 : 21 , 22 ; 5 :⁠ 5 .
Kada kowane shafaffen Kirista ya yarda wani abu ya hana shi bauta wa Jehobah
7 .
Mene ne ya wajaba kowane shafaffen Kirista ya yi don ya sami ladarsa na zuwa sama ?
7 Sa’ad da aka shafe Kirista , hakan yana nufin cewa tabbas zai sami ladarsa ne ?
A’a .
Hakika , ya tabbata cewa Allah ya zaɓe shi ya je sama .
Amma , zai sami ladarsa ne kawai idan ya kasance da aminci ga Jehobah .
Bitrus ya bayyana cewa : ‘ Domin wannan fa , ‘ yan’uwa , ku daɗa ba da anniya garin ku tabbatar da kiranku da zaɓenku : gama idan kun yi waɗannan abu , ba za ku yi tuntuɓe ba daɗai : gama haka nan za a ba ku shigowa mai - yalwa zuwa cikin madawwamin mulki na Ubangijinmu da Mai - cetonmu Yesu Kristi . ’ ( 2 Bitrus 1 : 10 , 11 ) Saboda haka , kada kowane shafaffen Kirista ya yarda wani abu ya hana shi bauta wa Jehobah .
Gaskiya ne cewa Allah ya zaɓe shi ya je sama , amma idan bai kasance da aminci ba , ba zai sami ladarsa ba . —⁠ Ibraniyawa 3 : 1 ; Ru’ya ta Yohanna 2 :⁠ 10 .
TA YAYA MUTUM ZAI SANI ?
8 , 9 . ( a ) Me ya sa yawancin mutane ba za su iya fahimtar abin da ke faruwa sa’ad da aka shafe wani da ruhu mai tsarki ba ? ( b ) Ta yaya mutum yake sanin cewa Allah ya zaɓe shi ya je sama ?
8 Yawancin bayin Jehobah a yau ba za su iya fahimtar abin da ke faruwa da mutum sa’ad da Allah ya shafe shi da ruhu mai tsarki ba .
Hakan ba abin mamaki ba ne don ba a shafa su da ruhu mai tsarki ba .
Allah ya halicci ‘ yan Adam don su yi rayuwa har abada a duniya ne ba a sama ba .
( Farawa 1 : 28 ; Zabura 37 : 29 ) Amma Jehobah ya zaɓi wasu su zama sarakuna da firistoci a sama .
Saboda haka , sa’ad da Allah ya shafe su , hakan yana canja begensu da tunaninsu kuma su soma marmarin yin rayuwa a sama . —⁠ Karanta Afisawa 1 :⁠ 18 .
9 Amma ta yaya mutum yake sani cewa an shafe shi ya je sama ?
Ka yi la’akari da abin da manzo Bulus ya gaya wa ‘ yan’uwa shafaffu da ke Roma da aka zaɓe su ‘ su zama tsarkakku . ’
Ya ce musu : ‘ Ba ku karɓi ruhun bauta da za ku sake jin tsoro ba ; amma kuka karɓi ruhun ɗiyanci , inda muke kira , Abba , Uba .
Ruhu da kansa tare da namu ruhu yana shaida , mu ‘ ya’yan Allah ne . ’
( Romawa 1 : 7 ; 8 : 15 , 16 ) Allah yana amfani da ruhu mai tsarki don ya tabbatar wa ɗan’uwa ko ‘ yar’uwa cewa ya zaɓe su su yi sarauta tare da Yesu a sama . —⁠ 1 Tasalonikawa 2 :⁠ 12 .
10 .
Mene ne 1 Yohanna 2 : 27 yake nufi sa’ad da ya ce Kirista shafaffe ba ya bukatar wani ya koyar da shi ?
10 Waɗanda Allah ya zaɓe su su je sama ba sa bukatar wani ya gaya musu cewa an shafe su .
Jehobah ne yake sa su tabbata da kansu cewa an shafe su .
Manzo Yohanna ya gaya wa shafaffun Kiristoci cewa : “ Mai Tsarkin nan ya shafe ku , dukanku kuma kun san gaskiya . ”
Ya daɗa cewa : “ Ku kam , shafan nan da kuka samu daga Ruhu Mai Tsarki tā tabbata a zuciyarku , ba sai wani ya koya muku ba .
Amma kamar yadda shafan nan tasa ke koya muku kome , ita kuwa gaskiya ce ba ƙarya ba , yadda dai ta koya muku , to , sai ku zauna cikinsa . ” ( 1 Yohanna 2 : 20 , 27 , Littafi Mai Tsarki . )
Amma , ba sa bukatar wani ya tabbatar musu cewa an shafe su .
Jehobah ya riga ya yi amfani da ikonsa , wato ruhu mai tsarki , don ya nuna musu dalla - dalla cewa su shafaffu ne !
TA YAYA AKE SAKE HAIFAR MUTUM ?
11 , 12 .
Wane irin tunani ne Kirista da aka shafe shi zai iya yi , amma wane tabbaci ne yake da shi ?
11 Sa’ad da aka shafe Kiristoci da ruhu mai tsarki , hakan yana canja yanayinsu sosai .
Shi ya sa Yesu ya ce , an haife su “ daga bisa . ”
( Yohanna 3 : 3 , 5 ) Sai ya bayyana cewa : “ Kada ka yi mamaki domin na ce maka , dole a haife ku daga bisa .
Iska yakan hura wajen da yake nufa , kana jin motsinsa kuma , amma ba ka sani wajen da yake fitowa , da inda za shi ba : Haka nan ne dukan wanda an haife shi daga cikin ruhu . ”
( Yohanna 3 : 7 , 8 ) Hakika , yana da wuya shafaffe ya iya bayyana yanayinsa ga wanda ba a shafe shi da ruhu mai tsarki ba . [ 2 ] — Ka duba ƙarin bayani .
Wanda aka shafe shi ya tabbata cewa Jehobah ya zaɓe shi kuma ba ya shakka
12 Wanda Allah ya shafe shi da ruhu mai tsarki zai iya yin wannan tunanin , ‘ Me ya sa Jehobah ya zaɓe ni maimakon ya zaɓi wani ? ’
Har ma zai ɗauka cewa bai cancanta ya sami wannan gatan ba .
Amma ya tabbata cewa Jehobah ya zaɓe shi kuma ba ya shakka .
Yana farin ciki da kuma godiya saboda wannan gatan .
Ra’ayin shafaffu ɗaya ne da na Bitrus sa’ad da ya ce : “ Albarka ga Allah Uban Ubangijinmu Yesu Kristi , wanda ya maya haihuwarmu bisa ga jinƙansa mai - girma zuwa bege mai - rai ta wurin tashin Yesu Kristi daga matattu , zuwa gādo marar - ruɓewa , marar - ƙazantuwa , wanda ba shi yanƙwanewa , ajiyayye a sama dominku . ” ( 1 Bitrus 1 : 3 , 4 ) Sa’ad da shafaffu suka karanta waɗannan kalaman , sun tabbata cewa Ubansu wanda ke sama ne yake yi musu magana kai tsaye .
13 .
Ta yaya ra’ayin mutum yakan canja sa’ad da aka shafe shi da ruhu mai tsarki , kuma mene ne yake sa mutumin ya canja ra’ayinsa ?
13 Kafin Jehobah ya zaɓi waɗannan shafaffu su je sama , sun kasance da begen yin rayuwa har abada a duniya .
Sun yi ɗokin lokacin da Jehobah zai kawar da dukan mugunta kuma ya mai da duniya aljanna .
Wataƙila sun yi tunani cewa za su marabci ɗan’uwansu ko abokinsu da za a tayar daga mutuwa .
Ƙari ga haka , sun yi ɗokin lokacin da za su gina gida su zauna a ciki ko kuma su dasa itatuwa kuma su ci ‘ ya’yan .
( Ishaya 65 : 21 - 23 ) Me ya sa suka canja ra’ayinsu ?
Shin sun yin hakan saboda baƙin ciki ko kuma wahala da suka sha ne ?
Sun soma tunani cewa yin rayuwa har abada a duniya ba zai yi daɗi ba kuma ba za su kasance da farin ciki a duniya ba ne ?
Ko kuma suna so su shaida yadda rayuwa take a sama ne ?
A’a .
A maimakon haka , Allah ne ya yanke musu wannan shawarar .
Sa’ad da ya zaɓe su , ya yi amfani da ikonsa , wato ruhu mai tsarki don ya canja ra’ayinsu da kuma begen da suke da shi .
14 .
Yaya shafaffu suke ji game da rayuwar da suke yi a duniya ?
14 Shin hakan yana nufin cewa shafaffu suna so su mutu ne ?
Bulus ya bayyana ra’ayin shafaffu sa’ad da ya kwatanta jikinsu da ‘ mazauni ’ kuma ya ce : ‘ Gama hakika mu da ke cikin wannan mazaunin jiki muna nishi , mun nauwaita ; ba cewa muna so a kware mana sutura ba , amma a ƙara bisanta , domin abin da ke na mutuwa rai shi haɗiye . ’ ( 2 Korintiyawa 5 :⁠ 4 ) Waɗannan Kiristoci shafaffu ba sa so su mutu .
Suna jin daɗin rayuwa kuma suna so su riƙa bauta wa Jehobah kullum tare da iyalinsu da abokansu .
Amma a dukan al’amuransu , ba sa manta da abin da Allah ya yi musu alkawarinsa a nan gaba ba . —⁠ 1 Korintiyawa 15 : 53 ; 2 Bitrus 1 : 4 ; 1 Yohanna 3 : 2 , 3 ; Ru’ya ta Yohanna 20 :⁠ 6 .
JEHOBAH YA ZAƁE KA NE ?
15 .
Mene ne yake nuna cewa ba a shafe mutum da ruhu mai tsarki ba ?
15 Wataƙila kana tunani ko Jehobah ya zaɓe ka ka je sama .
Idan kana ganin cewa ya yi hakan , ka yi la’akari da waɗannan tambayoyi masu muhimmanci : Kana gani cewa kana da himma sosai a wa’azin bishara ?
Kana jin daɗin yin nazarin Littafi Mai Tsarki da kuma koyan al’amura masu zurfi na Allah ? ( 1 Korintiyawa 2 : 10 ) Kana gani cewa Jehobah ya sa ka sami sakamako mai kyau a wa’azin bishara ?
Kana marmarin yin nufin Allah fiye da kome ?
Kana ƙaunar mutane daga zuciyarka kuma kana ganin hakkinka ne ka taimaka musu su bauta wa Jehobah ?
Akwai abubuwan da suka faru a rayuwarka da suka nuna maka cewa Jehobah ya taimake ka ?
Idan amsarka e ne ga dukan waɗannan tambayoyin , shin hakan yana nufin cewa Jehobah ya zaɓe ka ka je sama ne ?
A’a .
Me ya sa ?
Domin dukan bayin Jehobah za su iya shaida waɗannan abubuwan , ko da an shafe su ko ba a shafe su ba .
Ƙari ga haka , Jehobah zai iya ba wa kowane bawansa ruhu mai tsarki ya cim ma wasu abubuwa a bautarsa ko da an zaɓe shi ya je sama ko a’a .
Gaskiyar ita ce , idan har kana tunani ko Jehobah ya zaɓe ka , hakan yana nufin cewa ba a zaɓe ka ba .
Waɗanda Jehobah ya zaɓe su sun san cewa an zaɓe su kuma ba sa shakka ko kaɗan !
16 .
Ta yaya muka san cewa ba dukan waɗanda aka ba wa ruhu mai tsarki ba ne aka zaɓe su su je sama ?
16 Littafi Mai Tsarki yana ɗauke da misalan amintattun bayin Allah da yawa da suka sami ruhu mai tsarki amma ba su je sama ba .
Ɗaya daga cikinsu shi ne Yohanna Mai Baftisma .
Yesu ya ce babu mutumin da ya fi Yohanna , amma kuma ya ce Yohanna ba zai yi sarauta a sama ba .
( Matta 11 : 10 , 11 ) Dauda wani ne da ruhu mai tsarki ya ja - gorance shi .
( 1 Sama’ila 16 : 13 ) Ruhu mai tsarki ya taimaka masa ya fahimci abubuwa masu muhimmanci game da Jehobah . Ƙari ga haka , ta wajen ja - gorar ruhu mai tsarki , ya rubuta sassan Littafi Mai Tsarki .
( Markus 12 : 36 ) Duk da haka , manzo Bulus ya ce : “ Dawuda bai hau zuwa cikin sammai ba . ”
( Ayyukan Manzanni 2 : 34 ) Jehobah ya ba wa waɗannan bayin ruhu mai tsarki don su cim ma wasu abubuwa masu ban al’ajabi , amma bai shafe su da shi don su je sama ba .
Shin hakan yana nufin bangaskiyarsu bai kai wanda zai sa su cancanci zuwa sama ba ne ?
A’a .
Abin da yake nufi shi ne , Jehobah zai ta da su don su yi rayuwa a Aljanna a duniya . —⁠ Yohanna 5 : 28 , 29 ; Ayyukan Manzanni 24 :⁠ 15 .
17 , 18 . ( a ) Wane bege ne yawancin bayin Jehobah suke da shi a yau ? ( b ) Waɗanne tambayoyi ne za mu tattauna a talifi na gaba ?
17 Yawancin bayin Allah a yau ba za su je sama ba .
Kamar Ibrahim da Dauda da Yohanna Mai Baftisma , da kuma maza da mata da yawa da suka yi rayuwa a dā , suna ɗokin yin rayuwa a duniya sa’ad da Mulkin Allah ya soma sarauta a duniya .
( Ibraniyawa 11 : 10 ) Yesu zai yi sarauta tare da shafaffu 144,000 a sama .
Littafi Mai Tsarki ya nuna cewa da ‘ sauran zuriyar ’ ko kuma shafaffu da suka rage a duniya a wannan ƙarshen zamani .
( Ru’ya ta Yohanna 12 : 17 ) Amma yawancinsu sun riga sun mutu kuma sun tafi sama .
18 Amma idan wani ya ce an shafe shi fa , yaya ya kamata waɗanda suke da begen yin rayuwa a duniya su ɗauke shi ?
Idan wani a ikilisiyarku ya soma cin gurasa da kuma shan ruwa inabi a taron tuna mutuwar Yesu fa , yaya ya kamata ku bi da shi ?
Ƙari ga haka , idan adadin shafaffu yana ƙaruwa fa , ya kamata mu damu ne ?
Za mu amsa waɗannan tambayoyin a talifi na gaba .
[ 1 ] ( sakin layi na 4 ) Wataƙila ana yin Idin Fentakos a daidai lokacin da Allah ya ba wa Musa Dokoki a dutsen Sinai .
( Fitowa 19 :⁠ 1 ) Idan haka ne , kamar yadda Allah ya yi amfani da Musa wajen ƙulla yarjejeniya da al’ummar Isra’ila a wannan ranar a shekara ta 1513 kafin haihuwar Yesu , haka ma ya yi amfani da Yesu wajen yin alkawari da shafaffun almajiran Yesu a wannan ranar a shekara ta 33 .
[ 2 ] ( sakin layi na 11 ) Ka duba Hasumiyar Tsaro ta 1 ga Afrilu , 2009 , shafuffuka na 3 - 11 don ƙarin bayani a kan abin da sake haifar mutum yake nufi .
MA’ANAR WASU KALMOMI
Shafe mutum da ruhu mai tsarki : Jehobah yana amfani da ruhu mai tsarki ya zaɓi mutum don ya yi sarauta tare da Yesu a sama .
Ruhu mai tsarki shi ne yake ba wa shafaffu ‘ tabbaci ’ cewa za su je sama a nan gaba .
Waɗannan Kiristocin za su iya cewa ruhu mai tsarki ya shaida musu , ko kuma ya tabbatar musu cewa ladarsu tana sama
“ Za Mu Tafi Tare da Ku ”
“ Za mu tafi tare da ku , gama mun ji labari Allah yana tare da ku . ” — ZAKARIYA 8 :⁠ 23 .
WAƘOƘI : 65 , 122
KA BAYYANA
Ta yaya annabcin da ke cikin littafin Zakariya 8 : 23 yake cika ?
Yaya ya kamata Kiristoci shafaffu su ɗauki kansu ? — 1 Korintiyawa 4 : 6 - 8 .
Me ya sa bai kamata mu damu da adadin mutanen da suke cin gurasa da kuma shan ruwan anab a lokacin taron Tuna da Mutuwar Yesu ba ? — Romawa 9 : 11 , 16 .
1 , 2 . ( a ) Mene ne Jehobah ya ce zai faru a zamaninmu ? ( b ) Waɗanne tambayoyi ne za mu sami amsoshinsu a wannan talifin ?
( Ka duba hoton da ke wannan shafin . )
JEHOBAH ya ce , a zamaninmu “ mutum goma daga cikin dukan harsunan al’ummai za su kama ƙafar wanda shi ke Ba - yahudi , su ce , Za mu tafi tare da ku , gama mun ji labari Allah yana tare da ku . ”
( Zakariya 8 : 23 ) Wannan ‘ Bayahudin ’ yana wakiltar waɗanda Allah ya shafe da ruhu mai tsarki .
Ana kuma kiran su “ Isra’ila na Allah . ”
( Galatiyawa 6 : 16 ) Mutane goma kuma suna wakiltar waɗanda suke da begen yin rayuwa har abada a duniya .
Sun san cewa Jehobah ya albarkaci waɗannan shafaffu kuma suna ganin cewa gata ne su bauta wa Allah tare da shafaffun .
2 Kamar annabi Zakariya , Yesu ya ce mutanen Allah za su kasance da haɗin kai .
Ya kwatanta waɗanda suke da begen zuwa sama da “ ƙaramin garke ” da kuma waɗanda suke da begen yin rayuwa a nan duniya da “ waɗansu tumaki . ”
Amma Yesu ya ce dukan su za su zama “ garke ɗaya ” kuma su bi shi a matsayinsa na “ makiyayi ɗaya . ”
( Luka 12 : 32 ; Yohanna 10 : 16 ) Tun da yake rukunin biyu ne , wasu suna iya yin tunani : ( 1 ) Shin waɗansu tumakin suna bukatar su san sunayen dukan shafaffu a yau ? ( 2 ) Yaya ya kamata shafaffu su ɗauki kansu ? ( 3 ) Idan wani a ikilisiyarmu ya soma cin gurasa da kuma shan ruwan anab a taron Tuna Mutuwar Yesu , yaya ya kamata in bi da shi ? ( 4 ) Shin ya kamata in damu sa’ad da na ga adadin mutanen da ke cin gurasa da kuma shan ruwan anab a taron Tuna Mutuwar Yesu yana ƙaruwa ?
Za a amsa waɗannan tambayoyin a wannan talifin .
SHIN MUNA BUKATA MU SAN SUNAYEN DUKAN SHAFAFFU A YAU NE ?
3 .
Me ya sa ba za mu iya sanin waɗanda za su kasance cikin 144,000 ba ?
3 Shin waɗansu tumaki suna bukata su san dukan sunayen shafaffu a yau ne ?
A’a .
Me ya sa ?
Domin ba wanda zai iya sani ko waɗannan za su sami ladarsu . [ 1 ] ( Ka duba ƙarin bayani . )
Ko da yake , Allah ya riga ya zaɓe su su je sama , za su sami ladarsu ne idan sun kasance da aminci .
Shaiɗan ya san da haka , shi ya sa yake amfani da “ annabawan ƙarya ” don ya “ ɓad da ” su .
( Matta 24 : 24 , Littafi Mai Tsarki . ) Shafaffu ba su da tabbaci cewa za su sami ladansu har sai Jehobah ya bayyana musu cewa sun kasance da aminci .
Jehobah ne yake yin hatimi na ƙarshe kuma yana yin haka kafin su mutu ko kuma gab da somawar “ babban tsanani . ” —⁠ Ru’ya ta Yohanna 2 : 10 ; 7 : 3 , 14 .
Yesu ne Shugabanmu , kuma wajibi ne mu bi misalinsa kawai
4 .
Idan ba zai yiwu ba mu san sunayen dukan shafaffu da ke duniya a yau , ta yaya za mu “ tafi tare ” da su ?
4 Idan ba zai yiwu a san dukan sunayen shafaffu da ke duniya ba , ta yaya waɗansu tumaki za su “ tafi tare ” da su ?
Littafi Mai Tsarki ya ce mutum goma za su ‘ kama ƙafar wanda shi ke Bayahude , su ce , Za mu tafi tare da ku , gama mun ji labari Allah yana tare da ku . ’
Wannan ayar Littafi Mai Tsarki ta ambata Bayahude guda ɗaya .
Amma sa’ad da ta ce “ ku ” tana nufin mutane da yawa .
Hakan yana nufin cewa Bayahuden ba mutum ɗaya ba ne kawai amma yana wakiltar rukunin shafaffu .
Waɗansu tumaki sun san hakan , kuma suna bauta wa Jehobah tare da wannan rukunin .
Ba sa bukatar su san sunayen kowa a wannan rukunin kuma su bi kowannen su .
Yesu ne Shugabanmu , kuma Littafi Mai Tsarki ya ce shi ne kawai za mu bi misalinsa . —⁠ Matta 23 :⁠ 10 .
YAYA YA KAMATA SHAFAFFU SU ƊAUKI KANSU ?
5 .
Wane gargaɗi ne ya kamata shafaffu su yi tunani sosai a kai , kuma me ya sa ?
5 Ya kamata shafaffu su yi tunani sosai a kan gargaɗin da ke 1 Korintiyawa 11 : 27 - 29 .
( Karanta . )
Ta yaya wani shafaffe zai ci gurasa kuma ya sha ruwan anab cikin “ rashin cancanta ” a taron Tuna Mutuwar Yesu ?
Idan mutumin bai kasance da dangantaka ta kud da kud da Jehobah ba kuma saboda haka , ya yi rashin aminci , idan ya ci gurasar kuma ya sha ruwan anab , ba ya daraja Allah .
( Ibraniyawa 6 : 4 - 6 ; 10 : 26 - 29 ) Wannan gargaɗin yana tuna wa shafaffu cewa wajibi ne su kasance da aminci idan suna so su sami “ ladan nasara na maɗaukakiyar kira ta Allah cikin Kristi Yesu . ” —⁠ Filibiyawa 3 : 13 - 16 .
6 .
Wane ra’ayi ne ya kamata Kiristoci shafaffu su kasance da shi game da kansu ?
6 Bulus ya gaya Kiristoci shafaffu : “ Ni fa , ɗaurarre cikin Ubangiji , ina roƙonku ku yi tafiya irin da ta cancanci kira da aka kiraye ku da ita . ”
Ta yaya ya kamata su yi hakan ?
Bulus ya ce : “ Da dukan tawali’u da ladabi , da jimrewa , kuna haƙuri da junanku cikin ƙauna ; kuna ƙwazo ku kiyaye ɗayantuwar ruhu cikin ɗaurin salama . ”
( Afisawa 4 : 1 - 3 ) Ruhu mai tsarki na Jehobah yana taimaka wa bayinsa su zama masu tawali’u ba masu fahariya ba .
( Kolosiyawa 3 : 12 ) Saboda haka , shafaffu ba sa ganin sun fi sauran mutane .
Sun san cewa Jehobah ba ya ba wa shafaffu ruhu mai tsarki fiye da sauran bayinsa .
Kuma ba sa ganin za su iya fahimtar koyarwar Littafi Mai Tsarki sosai fiye da kowa .
Ƙari ga haka , ba za su taɓa gaya wa wani cewa an shafe shi kuma saboda haka ya soma cin gurasa da shan ruwan anab a taron Tuna Mutuwar Yesu ba .
Maimakon haka , su masu tawali’u ne kuma sun san cewa Jehobah ne kawai zai iya zaɓan mutane su je sama .
7 , 8 .
Mene ne Kiristoci shafaffu ba sa sa rai za a yi musu ba , kuma me ya sa ?
7 Ko da yake shafaffu suna ganin gata ne da aka zaɓe su su je sama , ba sa ɗauka cewa mutane za su riƙa girmama su saboda wannan gatan ba .
( Afisawa 1 : 18 , 19 ; karanta Filibiyawa 2 : 2 , 3 . )
Kuma sun san cewa Jehobah bai gaya wa kowa ba sa’ad da ya shafe su da ruhu mai tsarki ba .
Saboda haka , shafaffe ba zai yi mamaki ba idan wasu ba su gaskata nan da nan cewa an shafe shi ba .
Ya tuna cewa Littafi Mai Tsarki ya gaya mana kada mu yi saurin amince da mutum da ya ce Allah ya ba shi wani gata na musamman .
( Ru’ya ta Yohanna 2 :⁠ 2 ) Da yake shafaffe ba ya sa rai cewa mutane za su riƙa daraja shi fiye da sauran mutane , ba zai gaya wa mutanen da ya haɗu da su da farko cewa an shafe shi da ruhu mai tsarki ba .
A wani lokaci ma , ba zai so ya gaya wa kowa ba .
Kuma ba zai yi burga game da abubuwa masu ban al’ajabi da zai yi idan ya je sama ba . —⁠ 1 Korintiyawa 1 : 28 , 29 ; karanta 1 Korintiyawa 4 : 6 - 8 .
8 Shafaffun Kiristoci ba sa gani cewa ya kamata su riƙa kasancewa tare da sauran shafaffu kawai ba , kamar suna cikin wani rukuni ne .
Ba za su nemi wasu shafaffu ba don su tattauna game da matsayinsu na shafaffu ba , ko kuma su haɗu don su yi nazarin Littafi Mai Tsarki su kaɗai ba .
( Galatiyawa 1 : 15 - 17 ) Ikilisiya ba za ta kasance da haɗin kai ba idan shafaffu suka yi hakan .
Ƙari ga haka , yin hakan zai saɓa wa ruhu mai tsarki da ke taimaka wa mutanen Allah su kasance da salama da kuma haɗin kai . —⁠ Karanta Romawa 16 : 17 , 18 .
YAYA YA KAMATA KA BI DA SU ?
9 .
Me ya sa kake bukatar ka mai da hankali game da yadda kake bi da waɗanda suke cin gurasa da kuma sha ruwan anab a taron Tuna Mutuwar Yesu ?
( Ka duba akwati mai jigon nan : “ Ƙauna ‘ Ba Ta Yin Rashin Hankali . ’ ” )
9 Yaya ya kamata ka bi da ‘ yan’uwa shafaffu ?
Yesu ya gaya wa almajiransa : “ Ku duka kuwa ‘ yan’uwa ne . ”
Ya ci gaba da cewa : “ Dukan wanda za ya ɗaukaka kansa za ya ƙasƙanta ; dukan wanda ya ƙasƙantar da kansa kuwa za ya ɗaukaka . ”
( Matta 23 : 8 - 12 ) Saboda haka , ba zai dace ba mu riƙa girmama mutum ainun , ko da shi shafaffe ne .
Sa’ad da Littafi Mai Tsarki ya yi magana game da dattawa , ya ƙarfafa mu mu yi koyi da bangaskiyarsu , amma bai ce mana mu mai da wani ɗan Adam shugabanmu ba .
( Ibraniyawa 13 :⁠ 7 ) Hakika , Littafi Mai Tsarki ya ce wasu “ sun isa bangirma ninki biyu . ”
Amma hakan domin suna aiki tuƙuru wajen yin magana “ da koyarwa , ” ba domin an shafe su da ruhu mai tsarki ba .
( 1 Timotawus 5 : 17 ) Idan muna yaba wa shafaffu ainun da kuma ɗaukaka su , ba za su ji daɗi ba .
Ban da haka , muna iya sa su zama masu girman kai .
( Romawa 12 :⁠ 3 ) Babu wani a cikinmu da zai so ya yi wani abu da zai sa wani shafaffe ya yi irin wannan babban kuskure ! —⁠ Luka 17 :⁠ 2 .
Yaya ya kamata ka bi da wanda yake cin gurasa da kuma shan ruwan anab a taron Tuna Mutuwar Yesu ?
( Ka duba sakin layi na 9 - 11 )
10 .
Ta yaya za mu nuna cewa muna daraja Kiristoci shafaffu ?
10 Ta yaya za mu nuna cewa muna daraja waɗanda Jehobah ya shafa da ruhu mai tsarki ?
Bai kamata mu tambaye su yadda suka zama shafaffu ba .
Hakan bai shafe mu ba kuma ba mu da ikon mu sani .
( 1 Tasalonikawa 4 : 11 ; 2 Tasalonikawa 3 : 11 ) Ƙari ga haka , bai kamata mu yi tunani cewa mazajensu ko matansu ko kuma danginsu shafaffu ne kamar su ba .
Wannan gatan ba gado ba ne .
( 1 Tasalonikawa 2 : 12 ) Muna bukatar mu guji yin tambayoyin da za su ɓata wa mutane rai .
Alal misali , bai kamata mu tambayi matar ɗan’uwan da aka shafe shi da ruhu mai tsarki yadda take ji game da yin rayuwa har abada a duniya ba tare da mijinta ba .
Ya kamata mu kasance da tabbaci cewa a sabuwar duniya Jehobah zai “ biya wa kowane mai - rai muradinsa . ” —⁠ Zabura 145 :⁠ 16 .
11 .
Ta yaya muke kāre kanmu idan muka guji yin sha’awar mutane fiye da yadda ya kamata ?
11 Za mu kāre kanmu idan muka guji daraja shafaffu fiye sauran ‘ yan’uwa .
Ta yaya ?
Littafi Mai Tsarki ya gaya mana cewa “ munafukan ‘ yan’uwan ” suna iya kasancewa a cikin ikilisiya kuma su yi da’awa cewa su shafaffu ne .
( Galatiyawa 2 : 4 , 5 ; 1 Yohanna 2 : 19 ) Ƙari ga haka , wataƙila wasu shafaffu ba za su kasance da aminci ba .
( Matta 25 : 10 - 12 ; 2 Bitrus 2 : 20 , 21 ) Saboda haka , idan muka guji yin sha’awar mutane fiye da yadda ya kamata , har da waɗanda aka shafe su da ruhu mai tsarki ko sanannu ko kuma waɗanda suka daɗe suna bauta wa Jehobah , ba za su rinjaye mu sa’ad da suka yi rashin aminci ko kuma suka daina yin tarayya da ikilisiya ba .
A maimakon haka , za mu kasance da bangaskiya kuma mu ci gaba da bauta wa Jehobah . —⁠ Yahuda 16 .
SHIN YA KAMATA MU DAMU DA ADADIN SHAFAFFU NE ?
12 , 13 .
Me ya sa bai kamata mu damu da adadin mutanen da suke cin gurasa da kuma shan ruwan anab a taron Tuna Mutuwar Yesu ba ?
12 Shekarun baya , adadin mutanen da suke cin gurasa da kuma shan ruwan anab ya ragu .
Amma a kwanan nan , adadin yana ƙaruwa .
Ya kamata mu damu da hakan ne ?
A’a .
Bari mu ga abin da ya sa bai kamata mu damu ba .
13 “ Ubangiji ya san waɗanda ke nasa . ” ( 2 Timotawus 2 : 19 ) Jehobah ya san mutanen da ya shafe da ruhu mai tsarki , amma ‘ yan’uwa da suke ƙirga adadin mutanen da ke cin gurasa da kuma shan ruwan anab a taron Tuna Mutuwar Yesu ba su sani ba .
Saboda haka , adadin ya ƙunshi mutanen da suke ganin cewa su shafaffu ne amma Jehobah bai shafe su ba .
Alal misali , wasu da suke cin gurasa da kuma shan ruwan anab sun daina daga baya .
Wasu kuma wataƙila suna da wata matsalar da ta shafi tunaninsu kuma sun ɗauka cewa za su yi sarauta da Kristi a sama .
Hakika , ba za mu iya sanin ainihin adadin shafaffu da suka rage a duniya ba .
14 .
Mene ne Littafi Mai Tsarki ya ce game da adadin shafaffu da za su rage a duniya sa’ad da aka soma ƙunci mai girma ?
14 Shafaffu za su kasance a wurare dabam - dabam a faɗin duniya a lokacin da Yesu zai zo ya tafi da su sama .
Littafi Mai Tsarki ya ce Yesu zai “ aika mala’ikunsa da babbar ƙara ta ƙafo , su kuma za su tattara zaɓaɓunsa daga ƙusurwoyi huɗu , daga wancan iyakar sama zuwa wannan . ”
( Matta 24 : 31 ) Ƙari ga haka , Littafi Mai Tsarki ya nuna cewa a kwanaki na ƙarshe , shafaffu kaɗan ne za su rage a duniya .
( Ru’ya ta Yohanna 12 : 17 ) Amma bai faɗi adadin shafaffu da za su rage sa’ad da aka soma ƙunci mai girma ba .
15 , 16 .
Mene ne muke bukata mu sani game da shafaffu 144,000 da Jehobah ya zaɓa ?
15 Jehobah ne yake yanke shawara a kan lokacin da ya kamata ya zaɓi shafaffu .
( Romawa 8 : 28 - 30 ) Jehobah ya soma zaɓan shafaffu bayan an ta da Yesu daga mutuwa .
Kamar dai dukan Kiristoci na ƙarni na farko shafaffu ne .
Ɗarurruwan shekaru bayan haka , yawancin mutane da suka yi da’awa cewa su Kiristoci ne ba su bi koyarwar Kristi da gaske ba .
Duk da haka , a waɗannan shekarun , Jehobah ya shafe wasu Kiristoci ƙalilan da suka bi koyarwar Kristi .
Yesu ya kwatanta waɗannan Kiristocin da alkama da suka girma tare da zawan ko kuma ciyawa .
( Matta 13 : 24 - 30 ) A kwanaki na ƙarshe , Jehobah ya ci gaba da zaɓan mutane da za su kasance cikin shafaffu 144,000 . [ 2 ] ( Ka duba ƙarin bayani . )
Saboda haka , idan Allah ya yanke shawara cewa zai zaɓi wasu dab da ƙarshen zamani , mun san cewa yana yin abin da ya dace ne .
( Ishaya 45 : 9 ; Daniyel 4 : 35 ; karanta Romawa 9 : 11 , 16 . ) [ 3 ] ( Ka duba ƙarin bayani . )
Wajibi ne mu yi hankali don kada mu zama kamar ma’aikatan da suka yi gunaguni game da yadda Ubangijinsu ya bi da waɗanda suka soma aiki a awa ta ƙarshe . —⁠ Karanta Matta 20 : 8 - 15 .
16 Ba dukan waɗanda suke da begen zuwa sama ba ne ke cikin “ bawan nan mai - aminci . ”
( Matta 24 : 45 - 47 ) Jehobah da Yesu suna amfani da mutane kalilan wajen ciyar da kuma koyar da mutane da yawa a yau kamar yadda suka yi a ƙarni na farko .
Shafaffun Kiristoci kaɗan ne a ƙarni na farko suka rubuta littattafan Matta zuwa Ru’ya ta Yohanna .
A yau , shafaffu kaɗan ne kawai ke da hakkin tanadar wa mutanen Allah “ abincinsu a lotonsa . ”
17 .
Mene ne ka koya daga wannan talifin ?
17 Mene ne muka koya a wannan talifin ?
Jehobah zai ba wa yawancin mutanensa rai na har abada a duniya .
Amma waɗanda za su yi sarauta da Yesu za su yi rayuwa a sama .
Jehobah zai albarkaci dukan bayinsa , wato ‘ Bayahuden ’ da kuma “ mutum goma . ”
Wajibi ne dukansu su kasance da aminci , su bauta masa tare kuma su kasance da haɗin kai .
Ƙari ga haka , dukansu na bukatar su yi aiki tuƙuru don a yi zaman lafiya a cikin ikilisiya .
Yayin da ƙarshen yana gabatowa , bari mu ci gaba da bauta wa Jehobah kuma mu riƙa bin Kristi kamar garke ɗaya .
[ 1 ] ( sakin layi na 3 ) Littafin Zabura 87 : 5 , 6 , ya ce a nan gaba , wataƙila Jehobah zai bayyana sunayen mutanen da za su yi Mulki da Yesu a sama . —⁠ Romawa 8 :⁠ 19 .
[ 2 ] ( sakin layi na 15 ) Ayyukan Manzanni 2 : 33 ta nuna cewa Yesu yana da hannu a shafe mutum da ruhu mai tsarki , amma Jehobah ne yake zaɓan mutumin .
[ 3 ] ( sakin layi na 15 ) Ka duba “ Amsoshin Tambayoyin Masu Karatu ” a Hasumiyar Tsaro ta 1 ga Mayu , 2007 , shafaffuka na 30 - 31 a Turanci don ƙarin bayani .
Ƙauna “ Ba Ta Yin Rashin Hankali ”
Manzo Bulus ya ce : ‘ Ƙauna tana da yawan haƙuri , tana da nasiha ; ƙauna ba ta jin kishi ; ƙauna ba ta yin fahariya , ba ta yin kumbura , ba ta yin rashin hankali , ba ta biɗa ma kanta , ba ta jin cakuna , ba ta yin nukura . ’ ( 1 Korintiyawa 13 : 4 , 5 ) Idan muka yi wa mutane rashin kunya kuma muka nuna musu cewa ba ma daraja su , muna yi musu “ rashin hankali . ”
A maimakon haka , idan muna ƙaunar ‘ yan’uwanmu , muna yin tunani game da yadda suke ji kafin mu yi wata magana ko kuma mu yi wani abu .
Za mu nuna cewa muna daraja waɗanda suke ja - gora a ƙungiyar Jehobah ta yadda muke bi da su .
A wani lokaci , wasu ‘ yan’uwa kamar masu kula da da’ira da masu hidima a Bethel da membobin Kwamitin da ke Kula da ofishin Shaidun Jehobah da mambobin Hukumar da ke Kula da Ayyukan Shaidun Jehobah ko kuma masu taimakonsu suna iya ziyarar ikilisiyarmu ko kuma babban taron da muke halarta .
Hakika , muna so mu daraja su da matansu , kuma hakan yana da kyau .
Ba ma so mu zama kamar Diyoturifis , wanda ba ya marabtar ‘ yan’uwan da suka ziyarci ikilisiyarsu don ba ya ganin su da daraja .
( 3 Yohanna 9 , 10 ) Amma ko da muna marabtar waɗannan ‘ yan’uwan , shin akwai abin da muke yi da zai nuna cewa ba ma daraja su ?
Ta yaya hakan zai iya faruwa ?
Ko da yake , muna jin daɗin haɗuwa da kuma yin magana da ‘ yan’uwan da suka zo mana ziyara , bai kamata mu bi da su kamar yadda mutane suke bi da taurarin ‘ yan wasa ba .
Alal misali , bai kamata mu ɗauki hotonsu ba tare da izininsu ba , ko sa’ad da suke ci abinci ko kuma lokacin da suke yin wani abu .
Shin ya dace ne mu ce musu su sa mana hannu a littafinmu ko kuma Littafi Mai Tsarkinmu ?
Ya kamata mu tura mutane kuma mu nace cewa sai mun ɗauki hoto da su ne ?
Yaya kake ganin irin wannan halin zai shafi waɗanda suka halarci wani babban taronmu a karo na farko ?
Hakika , idan muna ƙaunar ‘ yan’uwanmu , ba za mu nuna irin wannan halin ba .
A maimakon haka , za mu nuna cewa mun fahimci dalilin da ya sa suka ziyarce mu da kuma aiki tuƙuru da suke yi a madadinmu .
Mene ne zai taimaka mana mu san yadda za mu bi da ‘ yan’uwanmu ?
Da farko , mu tuna cewa Jehobah ne kaɗai ya kamata mu ba wa ɗaukaka .
( Ru’ya ta Yohanna 4 : 11 ) Na biyu , mu tuna cewa ya dace mu daraja waɗannan ‘ yan’uwan da matansu amma bai kamata mu ɗaukaka su kamar taurarin ‘ yan wasa ba .
Waɗannan ‘ yan’uwa suna so mu bi da su kamar ‘ yan’uwanmu .
( Matta 23 :⁠ 8 ) Na uku , mu tuna cewa Yesu ya ce : “ Dukan abu fa iyakar abin da kuke so mutane su yi maku , ku yi musu hakanan kuma . ”
( Matta 7 : 12 ) Idan mun bi waɗannan ƙa’idodin , za mu nuna cewa muna ƙaunar ‘ yan’uwanmu da gaske kuma ba za mu yi “ rashin hankali ” ba .
MA’ANAR WASU KALMOMI
Mutum goma za su “ tafi tare ” da Bayahude : Waɗansu tumaki suna bauta wa Jehobah tare da waɗannan shafaffun Kiristoci amma ba sa ɗauka cewa shafaffu shugabanninsu ne , kuma ba sa yaba musu ko kuma girmama su fiye da kima .
A maimakon haka , waɗansu tumaki suna ƙaunar shafaffu kuma suna daraja su . Ƙari ga haka , suna ɗaukansu a matsayin ‘ yan’uwansu
Yin Aiki Tare da Allah Abin Farin Ciki Ne
“ Muna fa aiki tare da shi , muna roƙonku kuwa kada ku karɓi alherin Allah banza . ” — 2 KORINTIYAWA 6 :⁠ 1 .
WAƘOƘI : 75 , 74
ME YA SA ZA MU IYA CE YIN WA’AZI . . .
yana sa mu farin ciki ?
yana sa mu kusaci Allah da kuma mutane ?
yana kāre mu ?
1 .
Ko da yake Jehobah ne Maɗaukakin Sarki , wane gata ne ya ba wa ‘ yan Adam ?
JEHOBAH shi ne Maɗaukakin Sarki kuma shi ya halicci kome .
Ƙari ga haka , yana da hikima da iko sosai .
Ya taimaka wa Ayuba ya fahimci hakan , shi ya sa Ayuba ya ce : “ Na sani kai kake da ikon yin dukan abu , ba wanda ya isa ya hana ka yin abin da ka nufa . ”
( Ayuba 42 : 2 , Littafi Mai Tsarki ) Jehobah yana iya yin dukan abin da yake so ba tare da taimakon wani ba .
Amma saboda yana ƙaunar mu , ya gayyace mu mu yi aiki tare da shi don ya cim ma nufinsa .
2 .
Wane aiki mai muhimmanci ne Jehobah ya ba Yesu ya yi ?
2 Allah ya halicci Ɗansa , Yesu kafin ya halicci sauran abubuwa har da ‘ yan Adam .
Jehobah ya ba wa Ɗansa gatan yin aiki tare da shi wajen halittar dukan abubuwa .
( Yohanna 1 : 1 - 3 , 18 ) Manzo Bulus ya ce game da Yesu : “ Gare shi ne aka halicci dukkan kome , abubuwan da ke sama da abubuwan da ke ƙasa , masu ganuwa da marasa ganuwa , ko kursiyai , ko masu mulki , ko masarauta , ko masu iko , wato dukkan abubuwa an halicce su ne ta wurinsa . ”
( Kolosiyawa 1 : 15 - 17 ) Jehobah ya ba wa Ɗansa aiki mai muhimmanci kuma ya gaya wa ‘ yan Adam game da aikin .
Wannan ba ƙaramin gata ba ne !
3 .
Mene ne Jehobah ya gaya wa Adamu ya yi , kuma me ya sa ?
3 Jehobah ya gayyaci ‘ yan Adam su yi aiki tare da shi .
Alal misali , ya ba Adamu aikin ba wa dabbobi suna .
( Farawa 2 : 19 , 20 ) Babu shakka , yin wannan aikin ya sa Adamu farin ciki sosai !
Ya lura da siffar dabbobin da kuma halayensu sai ya ba kowanne sunan da ya dace da ita .
Jehobah ne ya halicci dukan dabbobi , saboda haka yana da ikon ba su suna da kansa , amma ya nuna wa Adamu cewa yana ƙaunarsa ta wajen ba shi wannan gatan .
Allah ya kuma ba Adamu aikin sa dukan duniya ta zama aljanna .
( Farawa 1 : 27 , 28 ) Amma , daga baya Adamu ya yanke shawarar daina yin aiki tare da Allah , kuma hakan ya jawo masa da dukan ‘ ya’yansa wahala sosai . —⁠ Farawa 3 : 17 - 19 , 23 .
4 .
Ta yaya wasu suka yi aiki tare da Allah don ya cim ma nufinsa ?
4 Daga baya , Allah ya gayyaci wasu mutane su yi aiki tare da shi .
Nuhu ya gina jirgi da ya cece shi da iyalinsa a lokacin Rigyawa .
Musa ya ‘ yantar da al’ummar Isra’ila daga Masar .
Joshua ya ja - goranci Isra’ilawa zuwa Ƙasar Alkawari .
Sulemanu ya gina haikali a Urushalima .
Maryamu ta zama mahaifiyar Yesu .
Dukan waɗannan mutane masu aminci da wasu da yawa sun yi aiki tare da Jehobah don ya cim ma nufinsa .
5 .
Wane aiki ne Jehobah ya ba mu gatan yi , shin yana bukatar mu taimaka masa a yin wannan aiki ne ?
( Ka duba hoton da ke shafi na 27 . )
5 A yau , Jehobah yana gayyatar mu mu yi iya ƙoƙarinmu don mu goyi bayan Mulkinsa .
Akwai hanyoyi da yawa da za mu iya bauta wa Allah .
Ko da yanayinmu ya bambanta , dukanmu za mu iya yin wa’azin bisharar Mulkin .
Jehobah zai iya yin wannan aikin da kansa , kuma ya yi wa ‘ yan Adam magana kai tsaye daga sama .
Ƙari ga haka , Yesu ya ce Jehobah zai iya sa duwatsu su gaya wa mutane game da Sarkin da kuma Mulkinsa .
( Luka 19 : 37 - 40 ) Amma Jehobah ya ba mu gatan zama ‘ abokan aikinsa . ’ ( 1 Korintiyawa 3 :⁠ 9 ) Manzo Bulus ya ce : ‘ Muna fa aiki tare da shi , muna roƙonku kuwa kada ku karɓi alherin Allah banza . ’ ( 2 Korintiyawa 6 :⁠ 1 ) Hakika , yin aiki tare da Allah babban gata ne .
Bari mu ga wasu dalilan da suka sa hakan yake sa mu farin ciki .
YIN AIKI TARE DA ALLAH YANA SA MU FARIN CIKI
6 .
Ta yaya Ɗan Allah na farko ya kwatanta yadda ya ji sa’ad da ya yi aiki tare da Ubansa ?
6 Yin aiki tare da Allah yana sa bayin Jehobah farin ciki .
Kafin Ɗan Allah , wato Yesu ya zo duniya , ya ce : ‘ Ubangiji ya yi ni tun farkon hanyarsa . . .
Sa’annan ina nan wurinsa , gwanin mai - aiki ne : kowace rana ni ne abin daularsa , kullum ina farinciki a gabansa . ’
( Misalai 8 : 22 , 30 ) Sa’ad da Yesu ya yi aiki da Ubansa , ya yi farin ciki domin ya cim ma abubuwa da yawa kuma ya san cewa Jehobah yana ƙaunarsa .
Mu kuma fa ?
Babu abin da yake sa gamsuwa kamar koya wa mutum gaskiyar Littafi Mai Tsarki ( Ka duba sakin layi na 7 )
7 .
Me ya sa yin wa’azin bishara yake sa mu farin ciki ?
7 Yesu ya ce muna farin ciki sa’ad da muka ba da kyauta da kuma sa’ad da wani ya ba mu kyauta .
( Ayyukan Manzanni 20 : 35 ) Mun yi farin ciki sa’ad da muka soma bauta wa Allah , amma me ya sa muke farin ciki sa’ad da muka yi wa mutane wa’azin bishara ?
Domin muna ganin yadda mutane suke farin ciki sa’ad da suka fahimci abin da Littafi Mai Tsarki yake koyarwa kuma suka ƙulla dangantaka da Allah .
Ƙari ga haka , muna farin ciki sa’ad da muka ga cewa sun canja ra’ayinsu da kuma salon rayuwarsu .
Wa’azin bishara ce aiki mafi muhimmanci kuma shi ne aiki mafi gamsarwa da muke yi don hakan yana sa waɗanda suka zama abokan Allah su sami rai madawwami . —⁠ 2 Korintiyawa 5 :⁠ 20 .
8 .
Mene ne wasu suka ce da ya nuna cewa suna farin cikin yin aiki tare da Jehobah ?
8 Muna faranta wa Jehobah rai sa’ad da muka taimaka wa mutane su san shi , kuma mun san cewa Jehobah yana farin ciki saboda ƙoƙarce - ƙoƙarce da muke yi don mu bauta masa .
Hakan yana sa mu ma farin ciki .
( Karanta 1 Korintiyawa 15 : 58 . )
Marco , wanda yake zama a Italiya ya ce : “ Ina farin ciki matuƙa da sanin cewa ina iya ƙoƙarina a bautar Jehobah don ba zai manta da aikin da na yi ba . ”
Hakazalika , Franco , wanda yake hidima a Italiya ya ce : “ Ta Kalmarsa da kuma sauran abubuwa da yake mana tanadinsa , Jehobah yana tuna mana kowace rana cewa yana ƙaunarmu kuma dukan abubuwa da muke masa suna da muhimmanci , ko da muna ganin cewa hakan ba shi da muhimmanci .
Shi ya sa yin aiki tare da Allah yake sa ni farin ciki kuma ya sa rayuwata ta kasance da ma’ana . ”
YIN AIKI TARE DA ALLAH YANA SA MU KUSACE SHI DA KUMA MUTANE
9 .
Wace dangantaka ce ke tsakanin Jehobah da Yesu , kuma me ya sa ?
9 Sa’ad da muka yi aiki tare da waɗanda muke ƙauna , hakan yana sa mu kusace su .
Mukan ƙara sanin halayensu .
Muna sanin maƙasudai da suka kafa da kuma yadda suke ƙoƙari su cim ma hakan .
Yesu ya yi aiki da Jehobah shekaru aru - aru .
Hakan ya sa sun ƙaunaci juna sosai kuma ba abin da zai iya ɓata dangantakarsu .
Yesu ya bayyana yadda dangantakarsu take sa’ad da ya ce : “ Da ni da Ubana ɗaya ne . ”
( Yohanna 10 : 30 ) Hakika , suna da haɗin kai kuma sun yi aiki tare babu matsala .
Yin wa’azi yana ƙarfafa bangaskiyarmu domin yana sa mu tuna da alkawuran da Allah ya yi da kuma ƙa’idodinsa
10 .
Me ya sa yin wa’azi yake sa mu kusaci Allah da kuma mutane ?
10 Yesu ya roƙi Jehobah ya kāre almajiransa .
Me ya sa ?
Ya yi addu’a cewa : “ Domin su zama ɗaya kamar mu . ”
( Yohanna 17 : 11 ) Idan muka yi rayuwa da ta jitu da ƙa’idodin Allah kuma muka yi wa’azin bishara , za mu fahimci halayensa masu ban sha’awa .
Za mu koya abin da ya sa ya dace mu dogara ga Jehobah kuma mu bi ƙa’idodinsa .
Kuma Allah zai kusace mu idan muka kusace shi .
( Karanta Yaƙub 4 :⁠ 8 . )
Muna kusantar ‘ yan’uwanmu domin muna fuskantar irin matsalolin da suke fuskanta kuma abubuwan da suke sa mu farin ciki su ne suke sa ‘ yan’uwanmu farin ciki .
Muna yin aiki da farin ciki da kuma jimre da matsaloli tare .
Wata ‘ yar’uwa mai suna Octavia da ke Biritaniya ta ce : “ Yin aiki tare da Jehobah yana sa in kusaci mutane . ”
Ta bayyana cewa yanzu abota da take yi da mutane ya dangana da maƙasudinsu da kuma burinsu wadda ya yi daidai da nata .
Hakika , mu ma muna da ra’ayi ɗaya da nata .
Sa’ad da muka ga ƙoƙarce - ƙoƙarcen da ‘ yan’uwanmu suke yi don su faranta wa Jehobah rai , hakan yana sa mu kusace su .
11 .
Me ya sa za mu ƙara kusantar Jehobah da kuma ‘ yan’uwanmu a sabuwar duniya ?
11 Muna ƙaunar Allah da kuma ‘ yan’uwanmu a yanzu , amma za mu fi ƙaunarsu a sabuwar duniya .
Ka yi tunanin aiki mai gamsarwa da za mu yi a nan gaba !
Za mu marabci waɗanda aka ta da daga mutuwa kuma mu koya musu game da Jehobah .
Za mu yi aiki don mu mai da duniya aljanna .
Yin aiki tare yayin da muke kamiltattu a ƙarƙashin sarautar Kristi zai sa mu farin ciki sosai .
Dukan ‘ yan Adam za su kusaci juna da kuma Jehobah , wanda zai “ biya wa kowane mai - rai muradinsa . ” —⁠ Zabura 145 :⁠ 16 .
YIN AIKI TARE DA ALLAH YANA KĀRE MU
12 .
Ta yaya yin wa’azi yake kāre mu ?
12 Muna bukata mu kāre dangantakarmu da Jehobah , domin muna rayuwa a duniyar Shaiɗan kuma mu ajizai ne .
Saboda haka , yana da sauƙi mu soma yin tunani kamar mutanen duniya kuma mu soma yin abubuwa kamar su .
Hakan yana kama da yin iyo a kogin da ruwan yake gudu kuma yana ƙoƙarin kai mu inda ba ma so .
Saboda haka , wajibi ne mu yi iya ƙoƙarinmu mu yi iyo zuwa wani gefe .
Hakazalika , muna bukatar mu yi ƙoƙari mu guji tasirin duniyar Shaiɗan .
Ta yaya yin wa’azi yake kāre mu ?
Sa’ad da muke tattaunawa game da Jehobah da kuma Littafi Mai Tsarki , muna mai da hankali ga abubuwa da suke da muhimmanci da kuma nagari , ba abubuwa da za su ɓata dangantakarmu da Allah ba .
( Filibbiyawa 4 :⁠ 8 ) Yin wa’azi yana ƙarfafa bangaskiyarmu domin yana sa mu tuna da alkawuran da Allah ya yi da kuma ƙa’idodinsa .
Ƙari ga haka , yana taimaka mana mu kasance da halayen da muke bukata don mu kāre kanmu daga Shaiɗan da kuma duniyarsa . —⁠ Karanta Afisawa 6 : 14 - 17 .
Muna kāre kanmu idan muka duƙufa a yin wa’azi da nazari da kuma yi wa ‘ yan’uwa alheri , don hakan zai sa mu daina damuwa ainun game da matsalolinmu
13 .
Ta yaya wani Mashaidi a Ostereliya yake ji game da yin wa’azi ?
13 Muna kāre kanmu idan muka duƙufa a yin wa’azi da nazari da kuma yi wa ‘ yan’uwa nagarta , don hakan zai sa mu daina damuwa ainun game da matsalolinmu .
Wani ɗan’uwa mai suna Joel da ke Ostareliya ya ce : “ Yin wa’azi yana taimaka min in san wasu abubuwa da ke faruwa , kamar ƙalubale da mutane suke fuskanta da kuma yadda bin ƙa’idodin Littafi Mai Tsarki ya amfane ni .
Yin wa’azi yana taimaka mini in yi ƙoƙari in zama mai tawali’u ; hakan yana sa in dogara ga Jehobah da kuma ‘ yan’uwanmu . ”
14 .
Me ya sa yadda muke nace yin wa’azi ya nuna cewa ruhun Allah yana tare da mu ?
14 Yin wa’azi yana sa mu kasance da tabbaci cewa ruhun Allah yana tare da mu .
Alal misali , a ce an ba ka aikin raba wa mutane da ke yankinku burodi .
Ba biyanka ake yi ba kuma za ka kashe kuɗin aljihunka don ka kai wa mutane wannan burodi .
Ƙari ga haka , yawancin mutane ba sa son burodin , wasu ma sun tsane ka don kana kawo musu wannan burodin .
Shin za ka daɗe kana yin wannan aikin ?
Ba da daɗewa ba za ka soma sanyin gwiwa . Wataƙila ba za ka jima kana wannan aikin ba .
Amma , muna ci gaba da yin wa’azi babu fashi , duk da cewa muna amfani da kuɗinmu da lokacinmu kuma mutane suna mana ba’a wasu kuma suna fushi da mu .
Hakan ya nuna cewa ruhun Allah yana tare da mu .
YIN AIKI TARE DA ALLAH YANA NUNA CEWA MUNA ƘAUNARSA DA KUMA MUTANE
15 .
Ta yaya yin wa’azin bishara ya shafi nufin Allah don ‘ yan Adam ?
15 Ta yaya yin wa’azin bishara ya shafi nufin Jehobah ga ‘ yan Adam ?
Nufin Allah ne ‘ yan Adam su yi rayuwa har abada kuma bai canja nufinsa ba sa’ad da ‘ yan Adam suka yi zunubi .
( Ishaya 55 : 11 ) Allah ya yi shirin yadda za a ‘ yantar da mu daga zunubi da kuma mutuwa .
Ta yaya ?
Yesu ya zo duniya kuma ya ba da ransa hadaya .
Amma , wajibi ne ‘ yan Adam su yi biyayya ga Allah don su amfana daga wannan hadayar .
Saboda haka , Yesu ya koya wa mutane abin da Allah yake bukata a gare su , kuma ya ba almajiransa umurni su yi hakan .
Idan muka yi wa mutane wa’azi kuma muka taimaka musu su zama abokan Allah a yau , muna aiki ne kai tsaye da Allah a shirin da yake yi don ya ceci ‘ yan Adam daga zunubi da kuma mutuwa .
16 .
Ta yaya yin wa’azi yake da alaƙa da umurnan Allah mafi muhimmanci ?
16 Sa’ad da muka taimaka wa mutane su sami rai madawwami , hakan ya nuna cewa muna ƙaunarsu da kuma Jehobah .
Don nufin Allah ne “ dukan mutane su tsira , kuma su kawo ga sanin gaskiya . ” ( 1 Timotawus 2 :⁠ 4 ) Sa’ad da wani Bafarisi ya tambayi Yesu umurnin da ya fi muhimmanci , Yesu ya ce : “ Ka yi ƙaunar Ubangiji Allahnka da dukan zuciyarka , da dukan ranka , da dukan azancinka .
Wannan ce babbar doka , ita ce kuwa ta fari .
Wata kuma ta biyu mai kamaninta ita ce , Ka yi ƙaunar maƙwabcinka kamar ranka . ”
( Matta 22 : 37 - 39 ) Ta wajen yin wa’azin bishara , muna bin waɗannan umurnan . —⁠ Karanta Ayyukan Manzanni 10 :⁠ 42 .
17 .
Yaya kake ji game da gatan yin wa’azin bishara ?
17 Hakika Jehobah ya albarkace mu sosai domin ya ba mu aikin da ke sa mu farin ciki , da ke sa mu kusace shi da ‘ yan’uwanmu da kuma kāre dangantakarmu da shi .
Ƙari ga haka , wannan aikin yana ba mu zarafin nuna cewa muna ƙaunar Allah da kuma mutane .
Jehobah yana da miliyoyin mutane a faɗin duniya , kuma yanayin dukansu ya bambanta .
Amma ko da mu yara ne ko manya ko masu arziki ko talakawa ko masu ƙoshin lafiya ko kuma raunanu , muna yin iya ƙoƙarinmu mu yi wa mutane wa’azi .
Ra’ayinmu ɗaya ne da wata ‘ yar’uwa mai suna Chantel daga Faransa da ta ce : “ Allah Maɗaukakin Sarki da kuma Mahaliccin dukan abubuwa , mai farin ciki , ya gaya mini : ‘ Ki je , ki yi magana a madadina da zuciya ɗaya .
Zan ƙarfafa ki , na ba ki Kalmata Littafi Mai Tsarki , ina tanadar miki taimako daga sama da kuma abokan aiki a duniya .
Ƙari ga haka , ina koyar da ke kuma ina ba ki umurni a lokacin da ya dace . ’
Hakika , babban gata ne mu yi aikin da Jehobah ya ba mu kuma mu yi aiki tare da Allahnmu ! ”
MA’ANAR WASU KALMOMI
Muna yin aiki tare da Allah sa’ad da muka yi wa mutane wa’azi kuma muka taimaka musu su zama abokan Allah don su yi rayuwa har abada .
Ko da yake Allah zai iya yin aikin nan ba tare da taimakon wani ba . Amma ya gayyace mu mu yi aiki tare da shi don yana ƙaunar mu .
Yin wannan aikin yana sa mu farin ciki , yana kāre mu , kuma yana sa mu kusaci Jehobah da kuma juna
Abin da ke Ciki
Fabrairu 2016
© 2016 Watch Tower Bible and Tract Society of Pennsylvania
MAKON 4 - 10 GA AFRILU , 2016
3 Jehobah Ya Kira Shi “ Aminina ”
MAKON 11 - 17 GA AFRILU , 2016
9 Ka Yi Koyi da Abokan Jehobah na Kud da Kud
Waɗannan talifofin za su taimaka mana mu ƙarfafa abotarmu da Jehobah Allah .
A talifi na farko , za mu koyi darasi daga misalin Ibrahim .
A talifi na biyu , za mu koyi darussa daga misalan Ruth da Hezekiya da kuma Maryamu , mahaifiyar Yesu .
MAKON 18 - 24 GA AFRILU , 2016
14 Ka Kasance da Aminci ga Jehobah
MAKON 25 GA AFRILU , 2016 – 1 GA MAYU , 2016
20 Ka Koyi Darasi Daga Amintattun Bayin Jehobah
A waɗannan talifofin , za mu tattauna wasu labaran Littafi Mai Tsarki game da Sarki Dauda da kuma wasu da suka yi rayuwa a zamaninsa .
Yayin da muke tattauna waɗannan labaran , za mu koyi yadda za mu kasance da aminci ga Jehobah ko da yin hakan yana da wuya .
26 TARIHI — Jehobah Ya Sa Na Yi Nasara a Hidimarsa
30 Ka Ci Gaba da Bauta wa Jehobah da Farin Ciki
BANGO :
BENIN
A ƙauyen Hétin , yawancin mazaunan suna gina gidajensu a kan gumagumai don hana ruwa shiga , kuma suna amfani da ƙananan kwalekwale don sufuri .
Masu shela guda 215 , da majagaba guda 28 da ke ikilisiyoyi uku a ƙauyen sun yi farin ciki sosai sa’ad da mutane 1,600 suka halarci taron Tuna Mutuwar Yesu a shekara ta 2014
YAWAN JAMA’A
10,703,000
MASU SHELA
12,167
MAJAGABA NA KULLUM
1,492
TARIHI
Jehobah Ya Sa Na Yi Nasara a Hidimarsa
Corwin Robison ne ya ba da labarin
Na gaya wa hafsan cewa an taɓa jefa ni a kurkuku don na ƙi shiga soja .
Na tambaye shi , “ Za ka sake saka ni a kurkuku ne ? ”
Karo na biyu ke nan da aka umurce ni in shiga soja a ƙasar Amirka .
AN HAIFE ni a shekara ta 1926 , a birnin Crooksville , a jihar Ohio da ke ƙasar Amirka .
Iyayenmu ba masu ibada ba ne amma sun ƙarfafa mu mu riƙa zuwa coci . Mu takwas ne iyayenmu suka haifa .
Ina zuwa wani cocin da ake kira Methodist .
Sa’ad da nake shekara 14 , faston cocin ya ba ni kyauta don na yi shekara ban fasa zuwa coci ranar Lahadi ko sau ɗaya ba .
Margaret Walker ( ‘ yar’uwa ta biyu daga hannu hagu ) ce ta taimaka min na koya game da Jehobah
A wannan lokacin , wata maƙwabciyarmu mai suna Margaret Walker ta soma ziyarar mahaifiyata kuma ta yi mata wa’azi daga Littafi Mai Tsarki .
Ita Mashaidiyar Jehobah ce .
Wata rana sai na zauna tare da su sa’ad da suke nazarin amma mahaifiyata ta ce in fita waje domin tana ganin zan dame su .
Amma na yi iya ƙoƙarina don na saurari abin da suke cewa .
Bayan wani lokaci , sai Margaret ta tambaye ni , “ Ka san sunan Allah kuwa ? ”
Na ce , “ Ai kowa ya san cewa Allah ne sunansa . ”
Sai ta ce , “ Ka je ka duba Zabura 83 : 18 a Littafi Mai Tsarki . ”
Sa’ad da na duba , sai na ga cewa sunan Allah Jehobah ne .
Na fita a guje na je wurin abokaina na gaya musu , “ Idan kun je gida yau da dare ku duba Zabura 83 : 18 a Littafi Mai Tsarki ku ga sunan Allah . ”
Ta haka ne na soma yin wa’azi .
Na yi nazarin Littafi Mai Tsarki kuma na yi baftisma a shekara ta 1941 .
Jim kaɗan bayan haka , sai aka ce in soma gudanar da nazarin littafi na ikilisiya .
Na ƙarfafa mahaifiyata da ‘ yan’uwana su zo taron kuma suka soma halarta .
Amma mahaifina bai so hakan ba .
HAMAYYA DAGA WURIN MAHAIFINA
An ƙara ba ni ayyuka a cikin ikilisiya kuma na karɓi littattafai da yawa da Shaidun Jehobah suka buga .
Wata rana , mahaifina ya nuna min littattafaina sai ya ce : “ Ka ga waɗannan abubuwan ?
Ba na son su a gidan nan kuma ka bar gidana . ”
Na bar gidanmu kuma na soma zama a birnin Zanesville , wani gari da bai da nisa daga inda iyayena suke a jihar Ohio .
Amma nakan je gida don na ƙarfafa mahaifiyarta da ‘ yan’uwana .
Mahaifina ya yi ƙoƙarin hana mahaifiyata zuwa taro .
A wani lokaci , idan za ta je taro , zai biyo ta a guje kuma ya ja ta cikin gida .
Amma mahaifiyata za ta gudu ta bi ta wata ƙofa kuma ta je taron .
Na gaya wa mahaifiyata : “ Kar ki damu , zai gaji da bin ki . ”
Da shigewar lokaci , sai ya ƙyale ta ta riƙa zuwa taro .
Sa’ad da aka soma gudanar da Makarantar Hidima ta Allah a shekara ta 1943 , na fara ba da jawabi a matsayin ɗalibi a ikilisiyarmu .
Shawarwarin da nake samu a makarantar ya sa na ƙware .
BATUN SHIGA SOJA A LOKACIN YAƘI
A lokacin Yaƙin Duniya na Biyu a shekara ta 1944 , an umurce ni na shiga soja .
Na je inda ake ɗaukan soja a Fort Hayes a birnin Columbus a jihar Ohio . Na yi wasu gwaje - gwaje kuma na cika wani fom .
Na gaya wa hafsoshin cewa ba zan shiga soja ba .
Sai suka bar ni in tafi gida .
Amma bayan ‘ yan kwanaki , sai wani hafsa ya zo gidana ya ce , “ Corwin Robison , an ba ni izinin kama ka . ”
Bayan sati biyu , mun je kotu kuma alƙalin ya ce : “ In ta ni ne zan yi maka ɗaurin rai da rai .
Kana da wani bayani ne ? ”
Sai na ce : “ Ya Mai Girma mai shari’a , zan so a ɗauke ni a matsayin mai wa’azi .
Ina wa’azi gida - gida kuma na yi wa mutane da yawa wa’azi game da Mulkin Allah . ”
Sai alƙalin ya gaya wa rukunin alƙalai guda goma sha biyu da suke wajen cewa : “ Ba ku zo nan don ku yanke shawarar ko wannan mutumin mai wa’azi ne ko a’a ba .
Ku zo nan ne don ku gaya mana ko ya yarda ya shiga aikin soja ko a’a . ”
A cikin minti 30 , rukunin alƙalan suka yanke hukunci cewa ina da laifi .
Sai aka yi min hukuncin shekara biyar a kurkuku a birnin Ashland da ke jihar Kentucky .
JEHOBAH YA KĀRE NI A CIKIN KURKUKU
Na yi sati biyu na farko a kurkuku da ke babban birnin Columbus a jihar Ohio . A rana ta farko , ban fita waje ba .
Na yi addu’a ga Jehobah cewa : “ Ba zan yin shekara biyar a kurkuku ba .
Ban san na yi ba . ”
Washegari , masu gaɗi sun bar ni na fita waje .
Sai na je wajen wani ɗan fursuna . Shi wani ƙato ne mai tsayi . Sai muka tsaya muna kallo daga taga .
Sai ya tambaye ni , “ Me kake yi a nan gajere ? ”
Sai na ce , “ Ni Mashaidin Jehobah ne . ”
Ya ce , “ Da gaske ?
To me kake yi a nan ? ”
Sai na ce , “ Shaidun Jehobah ba sa zuwa yaƙi kuma ba sa kisa . ”
Ya ce , “ Sun saka ka a kurkuku domin ka ƙi yin kisa .
Amma sai su saka wasu a kurkuku don sun yi kisa .
Shin hakan ya dace kuwa ? ”
Sai na ce , “ A’a , hakan bai dace ba . ”
Sai ya ce , “ Na yi shekara 15 a wani kurkuku . A wajen na karanta wasu littattafanku . ”
Da na ji haka , sai na yi addu’a kuma na ce , “ Jehobah ka sa wannan mutumin ya taimaka min . ”
Sai wannan ɗan fursuna mai suna Paul ya ce : “ Idan waɗannan mutanen suka tsokane ka , ka yi gaya min kawai .
Zan yi maganinsu . ”
Saboda haka , ban samu wata matsala da fursunoni 50 da ke wannan bangaren kurkukun ba .
Ina ɗaya daga cikin Shaidun Jehobah da aka saka su a cikin kurkuku a birnin Ashland da ke jihar Kentucky saboda sun ƙi su saka hannu a yaƙi
Hafsoshin sun kai ni wani kurkuku da ke birnin Ashland .
A wajen ne na haɗu da wasu ‘ yan’uwa da suka manyanta .
Suna gaya mana ayoyin Littafi Mai Tsarki da za mu karanta kowane mako kuma muna shirya tambayoyi da amsoshi don taron da muke kira Taron Nazarin Littafi Mai Tsarki .
Muna zama a cikin wani babban ɗakin da ke da gadaje da yawa kusa da bango .
Akwai wani ɗan’uwa da yake tsara mana yanki da za mu yi wa’azi .
Zai gaya mini : “ Robison , kai ne za ka yi wa waɗanda aka ba wa wannan gadon da wancan gadon wa’azi .
Nan ne yankin ka .
Ka tabbata cewa ka yi musu wa’azi kafin su tafi . ”
Ta hakan ne muka yi wa’azi da tsari a kurkuku .
ABUBUWAN DA SUKA FARU BAYAN NA FITO DAGA KURKUKU
Bayan Yaƙin Duniya Na Biyu a shekara ta 1945 , na zauna a cikin kurkuku na ɗan lokaci .
Na damu da mahaifiyata da kuma ‘ yan’uwana domin mahaifina ya taɓa gaya min , “ Idan na iya na kore ka daga gidan nan to sauran ba za su gagare ni ba . ”
Bayan da aka sake ni na yi mamaki cewa mutane bakwai a cikin gidanmu suna zuwa taro kuma wata ‘ yar’uwata ta yi baftisma duk da tsanantawar da suka fuskanta daga mahaifina .
Ina wa’azi tare da Demetrius Papageorge , wani ɗan’uwa ne shafaffe da ya fara bauta wa Jehobah a shekara ta 1913
Sa’ad da yaƙi ya ɓarke tsakanin Koriya ta Kudu da ta Arewa a shekara 1950 , an sake gaya min in je inda ake ɗaukan soja wato Fort Hayes don in shiga aikin soja .
Bayan an yi min gwaji , sai hafsan ya ce , “ Ka ci jarabawar sosai . ”
Sai na ce , “ Hakan yana da kyau amma ba zan shiga soja ba . ”
Sai na yi ƙaulin 2 Timotawus 2 : 3 kuma na ce , “ Ni mayaƙin Kristi ne . ”
Sai hafsan ya yi shiru na wani lokaci sa’an nan ya ce , “ Ka tafi . ”
Ba da daɗewa ba , na halarci taro don masu son yin hidima a Bethel a babban taro da aka yi a birnin Cincinnati a jihar Ohio .
Ɗan’uwa Milton Henschel ya gaya mana cewa ana bukatar ‘ yan’uwa maza masu ƙwazo a Bethel .
Don haka , sai na cika fom ɗin kuma aka gayyaci ni .
A watan August a shekara ta 1954 ne na soma hidima a Brooklyn , kuma tun daga lokacin ban daina yin hidima a Bethel ba .
A Bethel , na yi aiki sosai .
Shekaru da yawa na yi aiki a wurin na’urorin tafasa ruwa da ke maɗaba’a da kuma inda aka gina ofisoshi .
Ƙari ga haka , na yi aikin makaniki da maƙulli da kuma a Majami’un Taro da ke birnin New York .
Ina aiki a wurin na’urorin tafasa ruwa a inda aka gina ofisoshi a Bethel da ke Brooklyn
Ina son tsarin ayyuka da ake yi a Bethel kamar ibada ta safiya da nazarin Hasumiyar Tsaro na iyali da kuma yin wa’azi da ikilisiyar da nake halartar taro .
Hakika , abin da ya kamata iyalan Shaidun Jehobah su riƙa yi a kai a kai ke nan .
Idan iyaye da yara suna tattauna nassosin yini tare , suna yin ibada ta iyali a kai a kai , suna saka hakan a ayyukan taron ikilisiya kuma suna yin wa’azin bishara da ƙwazo , hakan zai sa kowa a iyalin ya kusaci Jehobah sosai .
Ina da abokai da yawa a Bethel da kuma a ikilisiya .
Wasu a cikin su shafaffu ne kuma sun je sama .
Wasu ba shafaffu ba ne .
Amma dukan bayin Jehobah ajizai ne har da waɗanda suke hidima a Bethel .
Idan ina da wata matsala da wani ɗan’uwa , ina iya ƙoƙarina in ga cewa mun sasanta .
Ina tunanin littafin Matta 5 : 23 , 24 da kuma yadda za mu iya sasanta matsalar da ke tsakaninmu .
Ba shi da sauƙi a ce “ Yi haƙuri , ” amma ta hakan ne za a iya sasanta matsaloli da yawa .
ALBARKAR DA NA SAMU A HIDIMAR DA NA YI
Yanzu , ba shi da sauƙi in yi wa’azi gida - gida don na tsufa . Amma hakan bai sa na karaya ba .
Na koyi yaren Mandarin na mutanen Caina kuma ina jin daɗin yi wa ‘ yan Caina wa’azi a gefen titi sosai .
A wasu lokatai da safe , ina ba da mujallu 30 ko 40 ga mutane .
Ina wa’azi ga mutanen Caina a Brooklyn da ke New York
Na taɓa yi wa wata magana game da Littafi Mai Tsarki a Caina !
Wata rana , wata yarinya mai kirki ta yi min murmushi kuma ta nuna min ‘ ya’yan itatuwa da take sayarwa .
Na yi mata murmushi kuma na ba ta mujallar Hasumiyar Tsaro da Awake ! a yaren Caina .
Ta karɓa kuma ta ce sunanta Katie .
Bayan haka , Katie tana zuwa wuri na kuma ta yi min magana a duk lokacin da ta gan ni .
Na koya mata sunayen wasu ‘ ya’yan itatuwa da kayan lambu a Turanci kuma tana maimaita kalmomin bayan na faɗa mata .
Ƙari ga haka , na bayyana mata wasu abubuwa game da Littafi Mai Tsarki kuma ta karɓi littafin nan Menene Ainihi Littafi Mai Tsarki Yake Koyarwa ?
Amma bayan wasu makonni , ban ƙara ganin ta ba .
Bayan wasu watanni , na ba wa wata yarinya da take talla mujallu kuma ta karɓa .
Mako na gaba , sai ta ba ni waya kuma ta ce , “ Ka yi magana da wata a Caina . ”
Sai na ce , “ Ni ban san kowa a Caina ba . ”
Amma ta nace , saboda haka sai na karɓi wayar kuma na ce , “ Sannu , sunana Robison . ”
Sai na ji muryar wata ta ce , “ Robby , Katie ce .
Ina Caina yanzu . ”
Sai na ce , “ Caina ? ”
Katie ta amsa ta ce , “ Ƙwarai kuwa .
Robby , wadda ta ba ka wayar ‘ yar’uwata ce .
Ka koya mini abubuwa masu kyau da yawa .
Don Allah ka koya mata yadda ka koya mini . ”
Sai na ce , “ Katie , zan yi iya ƙoƙarina .
Na gode sosai da kika gaya mini inda kike . ”
Ba da daɗewa ba , na yi magana ta ƙarshe da ‘ yar’uwar Katie .
Ina fata cewa a duk inda ‘ yan mata nan biyu suke yanzu , za su ci gaba da koya game da Jehobah .
Na yi shekara 73 ina bauta wa Jehobah kuma ina farin ciki cewa ya taimaka min ban je yaƙi ba kuma na kasance da aminci sa’ad da nake kurkuku .
Ƙari ga haka , ‘ yan’uwana sun gaya mini cewa yadda na ci gaba da bauta wa Jehobah duk da tsanantawa da mahaifinmu ya yi mini ya ƙarfafa su sosai .
Daga baya , mahaifiyata da kuma ‘ yan’uwana maza da mata guda shida sun yi baftisma .
Mahaifina ya daina tsananta mana kuma ya halarci wasu taronmu kafin ya mutu .
Idan nufin Allah ne , za a ta da ‘ yan gidanmu da kuma abokaina daga mutuwa kuma za su yi rayuwa a sabuwar duniya .
Za mu yi farin ciki sosai yayin da muke bauta wa Jehobah tare da waɗanda muke ƙauna har abada ! * —⁠ Ka duba ƙarin bayani .
Sa’ad da ake shirya wannan talifin , Corwin Robison ya rasu kuma ya kasance da aminci ga Jehobah har mutuwarsa .
Jehobah Ya Kira Shi “ Aminina ”
“ Amma kai , Isra’ila bawana , Yaƙub wanda na zaɓa , zuriyar Ibrahim aminina . ” — ISHAYA 41 : 8 .
WAƘOƘI : 91 , 22
MECE CE AMSARKA ?
Ta yaya sanin Jehobah da kuma abubuwan da ya yi suka ƙarfafa bangaskiyar Ibrahim ?
Mene ne Ibrahim ya yi don ya ƙarfafa dangantakarsa da Allah ?
Ta yaya za ka iya yin koyi da Ibrahim wajen ƙulla dangantaka da Jehobah ?
1 , 2 . ( a ) Ta yaya muka san cewa ‘ yan Adam za su iya zama abokan Allah ? ( b ) Mene ne za mu tattauna a wannan talifin ?
DAGA ranar da aka haife mu har zuwa ranar mutuwarmu , muna bukatar a nuna mana ƙauna .
‘ Yan Adam suna bukatar dangantaka ta kud da kud da kuma abokai na ƙwarai , ba irin soyayya da ke tsakanin na miji da ta mace kawai ba .
Amma muna bukata ƙauna daga wurin Jehobah .
Mutane da yawa ba su gaskata cewa ‘ yan Adam za su iya ƙulla dangantaka ta kud da kud da Jehobah ba domin shi ne Allah Maɗaukakin Sarki kuma ba a ganin sa .
Amma mu mun gaskata da hakan !
2 Labaran Littafi Mai Tsarki sun nuna cewa ‘ yan ’ Adam za su iya ƙulla dangantaka ta kud da kud da Allah .
Ya kamata mu yi koyi da misalinsu .
Me ya sa ?
Domin ƙulla dangantaka da Allah shi ne maƙasudin mafi muhimmanci da ya kamata mu kafa a rayuwarmu .
Bari mu yi la’akari da misalin Ibrahim .
( Karanta Yaƙub 2 : 23 . )
Ta yaya ya zama abokin Allah ?
Ibrahim ya kasance da bangaskiya sosai kuma hakan ya sa ya ƙulla dangantaka da Allah . Shi ya sa aka san da shi a matsayin “ uban masu - bada gaskiya duka . ”
( Romawa 4 : 11 ) Yayin da kake bincika misalinsa , ka tambayi kanka , ‘ Ta yaya zan yi koyi da bangaskiyar da Ibrahim ya nuna , kuma ta yaya zan ƙarfafa dangantakata da Jehobah ? ’
TA YAYA IBRAHIM YA ZAMA ABOKIN ALLAH ?
3 , 4 . ( a ) Ka kwatanta abin da ya zama gwajin bangaskiya mafi girma da Ibrahim ya taɓa fuskanta . ( b ) Me ya sa Ibrahim ya kasance a shirye ya yi amfani da Ishaƙu a matsayin hadaya ?
3 Ka yi tunanin Ibrahim sa’ad da yake wajen shekara 125 yayin da yake haurawa kan dutse a hankali . [ 1 ] ( Ka duba ƙarin bayani . )
Ɗansa Ishaƙu yana bin sa a baya . Shekararsa ne 25 a lokacin .
Ishaƙu yana ɗauke da damin itace , mahaifinsa kuma yana ɗauke da wuƙa da abubuwan da zai yi amfani da su wajen kunna wuta .
Mai yiwuwa wannan ita ce tafiya mafi wuya da Ibrahim ya yi a rayuwarsa .
Amma ba saboda tsufa ba .
Yana da sauran ƙarfinsa .
Ya ji nauyin tafiyar ne don Jehobah ya gaya masa ya ba da ɗansa hadaya ! —⁠ Farawa 22 : 1 - 8 .
4 Mai yiwuwa wannan shi ne gwajin bangaskiya mafi girma da Ibrahim ya taɓa fuskata .
Wasu mutane sun ce Allah ya yi mugunta da ya umurci Ibrahim ya ba da ɗansa hadaya a gare shi .
Wasu kuma sun ce Ibrahim ya amince ya yi hakan da yardar rai ne don ba ya ƙaunar ɗansa .
Mutanen da suke wannan maganar ba su da bangaskiya kuma ba su san abin da ainihin bangaskiya ta ƙunsa ba .
Ƙari ga haka , ba su san yadda take tasiri a rayuwar mutum ba .
( 1 Korintiyawa 2 : 14 - 16 ) Ba wai Ibrahim ya yi biyayya ga Allah ba tare da yin tunani ba , amma ya yi hakan ne don yana da bangaskiya ta ƙwarai .
Ya san cewa Jehobah ba zai gaya masa ya yi abin da zai ɓata rayuwarsa har abada ba .
Ibrahim ya san cewa idan ya yi biyayya , Jehobah zai albarkace shi da kuma ɗansa ƙaunatacce .
Mene ne Ibrahim yake bukata don ya kasance da irin wannan bangaskiya ?
Yana bukata ya san Jehobah da kuma shaida abubuwan da ya yi .
5 .
Ta yaya Ibrahim ya soma sanin Jehobah kuma ta yaya wannan ilimin ya shafe shi ?
5 Sanin Jehobah .
Ibrahim ya girma a wani birni da ake kira Ur .
Mutanen da ke wajen suna bauta wa gumaka , har da mahaifinsa .
( Joshua 24 :⁠ 2 ) Tun da haka ne , ta yaya Ibrahim ya koya game da Jehobah ?
Littafi Mai Tsarki ya nuna cewa ɗan Nuhu , wato Shem dangin Ibrahim ne kuma ya yi rayuwa har zuwa lokacin da Ibrahim ya kai shekara 150 .
Shem mutum mai bangaskiya ne sosai kuma wataƙila ya gaya wa danginsa game da Jehobah .
Ko da yake ba mu san abin da ya faru ba , amma zai iya yiwu cewa daga Shem ne Ibrahim ya soma sanin Jehobah .
Wannan ilimin ya sa Ibrahim ya soma ƙaunar Jehobah kuma ya taimaka masa ya kasance da bangaskiya .
6 , 7 . Ta yaya abubuwan da Ibrahim ya fuskanta suka ƙarfafa bangaskiyarsa ?
6 Shaida abin da Jehobah ya yi .
Ta yaya Ibrahim ya shaida abubuwan da suka ƙara ƙarfafa bangaskiyarsa ga Jehobah ?
Wasu suna cewa tunani ne yake sa mutum ya kasance da ra’ayin yin wani abu , ra’ayin kuma yana sa mutum ya ɗauki mataki .
Sanin Jehobah da Ibrahim ya yi , ya motsa zuciyarsa ya girmama “ Ubangiji , Allah maɗaukaki , mai - sama da ƙasa . ”
( Farawa 14 : 22 ) Littafi Mai Tsarki ya kira irin wannan ban girma ‘ tsoro mai - ibada , ’ wato tsoron Allah .
( Ibraniyawa 5 :⁠ 7 ) Muna bukata mu kasance da tsoron Allah idan muna so mu ƙulla dangantaka ta kud da kud da shi .
( Zabura 25 : 14 ) Wannan halin ne ya motsa Ibrahim ya yi biyayya ga Allah .
7 Allah ya gaya wa Ibrahim da Saratu su bar birnin Ur kuma su tafi ƙasar da ba su taɓa zuwa ba .
Su ba ƙananan yara ba ne kuma za su riƙa zama a cikin tanti har ƙarshen rayuwarsu .
Ko da yake Ibrahim ya san cewa yin hakan yana tattare da haɗarurruka da dama , ya yi biyayya ga Jehobah .
Saboda haka , Jehobah ya albarkace shi kuma ya kāre shi .
Alal misali , matarsa Saratu kyakkyawa ce . Sa’ad da aka ƙwace ta daga hannunsa kuma aka kusan kashe shi , Jehobah ya kāre Ibrahim da Saratu ta hanyar mu’ujiza fiye da sau ɗaya .
( Farawa 12 : 10 - 20 ; 20 : 2 - 7 , 10 - 12 , 17 , 18 ) Waɗannan abubuwa da suka faru ya ƙarfafa bangaskiyar Ibrahim sosai .
8 .
Ta yaya sanin Jehobah da kuma shaida abubuwan da ya yi za su ƙarfafa dangantakarmu da shi ?
8 Shin za mu iya ƙulla dangantaka ta kud da kud da Jehobah ?
Ƙwarai kuwa !
Kamar Ibrahim , muna bukata mu koya game da Jehobah .
Amma , mu ma za mu sami abubuwan da muke bukata mu sani game da Jehobah da kuma ayyukansa suna cikin Littafi Mai Tsarki .
A yau , abubuwan da za su taimaka mana mu san Jehobah a yau , sun fi na Ibrahim .
( Daniyel 12 : 4 ; Romawa 11 : 33 ) Littafi Mai Tsarki yana ɗauke da dukan abubuwan da muke so mu sani game da “ Mai - sama da ƙasa . ”
Abin da muka koya yana sa mu ƙaunaci Jehobah kuma mu daraja shi sosai .
Da yake muna ƙaunar Jehobah da kuma daraja shi , hakan zai motsa mu mu yi masa biyayya .
Hakan zai sa mu ƙware kuma zai ƙarfafa bangaskiyarmu . Ta hakan , muna shaida taimakonsa .
Idan muka bauta wa Jehobah da dukan zuciyarmu , rayuwarmu za ta kasance da gamsuwa da kwanciyar hankali kuma za mu yi farin ciki .
( Zabura 34 : 8 ; Misalai 10 : 22 ) Yayin da muke ƙara koya game da Jehobah kuma muka daɗa ƙware , hakan zai sa mu ƙara kusantar sa .
YADDA IBRAHIM YA CI GABA DA KYAUTATA DANGANTAKARSA DA ALLAH
9 , 10 . ( a ) Mene ne zai iya ƙarfafa dangantakar da ke tsakanin mutane biyu ? ( b ) Mene ne ya nuna cewa Ibrahim ya ɗauki dangantakarsa da Allah da tamani kuma ya kyautata ta ?
9 Za a iya ƙwatanta dangantaka ta kud da kud da abu mai tamani , saboda haka , muna bukatar mu ƙarfafa dangantar a “ kullayaumi . ”
( Karanta Misalai 17 : 17 . )
Dangantaka ta kud da kud ba kamar tangaran da ake amfani da shi don ado ba ne .
Yana kamar fure mai kyau da yake bukatar ban ruwa da kuma kulawa don ya girma .
Ibrahim ya ɗauki dangantakarsa da Jehobah da tamani kuma ya ci gaba da kyautata ta .
Ta yaya ya yi hakan ?
10 Ibrahim ya ci gaba da yin biyayya ga Allah kuma bai daina kasancewa da tsoron Allah ba .
Alal misali , a lokacin da ya yi tafiya zuwa ƙasar Kan’ana tare da iyalinsa da kuma bayinsa , ya ci gaba da bin umurnin Jehobah a dukan shawarwarin da ya yi .
Shekara ɗaya kafin a haifi Ishaƙu , wato sa’ad da Ibrahim yake shekara 99 , Jehobah ya gaya masa cewa ya yi wa dukan mazajen gidansa kaciya .
Shin Ibrahim ya yi shakkar Jehobah ne ko kuma ya nemi wani uzuri don ya ƙi bin umurnin da Jehobah ya ba shi ?
A’a , amma ya dogara ga Jehobah kuma ya yi biyayya ‘ a ranar . ’ —⁠ Farawa 17 : 10 - 14 , 23 .
11 .
Me ya sa Ibrahim ya damu game da birnin Saduma da Gwamarata , kuma ta yaya Jehobah ya taimaka masa ?
11 Da yake Ibrahim yana yi wa Jehobah biyayya a ko yaushe , har ma a ƙananan abubuwa , hakan ya ƙara ƙarfafa dangantakarsu .
Hakan ya sa ya ji kamar zai iya yi wa Jehobah magana a kan kowane abu kuma ya nemi taimakonsa sa’ad da yake fama da tambayoyi da yawa .
Alal misali , Ibrahim ya damu sa’ad da Jehobah ya gaya masa cewa zai halaka birnin Saduma da Gwamarata .
Me ya sa ?
Ya ji tsoro cewa za a halaka mugayen mutane tare da mutanen kirki .
Wataƙila ya damu da danginsa Lutu da iyalinsa waɗanda suke zama a birnin Saduma .
Ibrahim ya dogara ga Jehobah “ Mai - shari’an dukan duniya ” saboda haka , ya bayyana masa damuwarsa .
Jehobah ya bi da amininsa cikin haƙuri kuma ya nuna masa cewa shi mai jin ƙai ne .
Jehobah ya bayyana cewa kafin ya yi hukunci , yana biɗan mutanen kirki kuma ya cece su . —⁠ Farawa 18 : 22 - 33 .
12 , 13 . ( a ) Ta yaya sanin Jehobah da kuma shaida abubuwan da ya yi ya taimaka wa Ibrahim daga baya ? ( b ) Mene ne ya nuna cewa Ibrahim ya ba da gaskiya ga Jehobah ?
12 Sanin Jehobah da kuma ganin yadda ya taimaka masa ya sa Ibrahim ya kyautata dangantakarsa da Jehobah .
Shi ya sa a lokacin da Jehobah ya gaya masa ya yi hadayar ɗansa , ya san cewa Jehobah mai haƙuri ne , mai jin kai da kuma aminci a kowane lokaci . Ƙari ga haka , yana kāre mutanensa .
Ibrahim yana da tabbaci cewa Jehobah bai canja ya zama mugu nan take ba .
Me ya sa muka ce haka ?
13 Kafin ya bar bayinsa , Ibrahim ya ce : ‘ Ku zauna daganan tare da jāki , da ni da saurayin za mu tafi can ; mu yi sujada , kāna mu komo wurinku . ’
( Farawa 22 :⁠ 5 ) Mene ne Ibrahim yake nufin da hakan ?
Sa’ad da ya ce za su dawo tare da Ishaƙu , ya yi ƙarya ne tun da ya san cewa zai yi hadayar sa ?
A’a .
Littafi Mai Tsarki ya ce , Ibrahim ya san cewa Jehobah zai iya ta da Ishaƙu daga mutuwa .
( Karanta Ibraniyawa 11 : 19 . )
Ibrahim ya san cewa ta ikon Jehobah ne shi da matarsa Saratu suka haifi ɗa duk da cewa sun tsufa .
( Ibraniyawa 11 : 11 , 12 , 18 ) Saboda haka , ya tabbata cewa ba abin da Jehobah ba zai iya yi ba .
Ibrahim bai san abin da zai faru a ranar ba .
Amma ya kasance da bangaskiya cewa ko da ɗansa ya mutu , Jehobah zai ta da shi domin dukan alkawuran Allah su cika .
Shi ya sa ake kiran Ibrahim “ uban masu - bada gaskiya duka . ”
Ibrahim ya kasance da bangaskiya cewa ko da ɗansa ya mutu , Jehobah zai ta da shi domin dukan alkawuran Allah su cika
14 .
Wane ƙalubale ne kake fuskanta yayin da kake bauta wa Jehobah , kuma ta yaya misalin Ibrahim zai taimake ka ?
14 Ko da yake , Jehobah bai ce mu yi hadayar ‘ ya’yanmu a yau ba , amma yana so mu yi masa biyayya .
A wani lokaci , ba za mu iya fahimtar dalilin da ya sa Jehobah ya ba da wasu umurni ba .
Shin ka taɓa jin hakan ?
Ga wasu , yin wa’azi yana yi musu wuya sosai .
Wataƙila suna jin kunya da kuma nauyin yin magana da mutanen da ba su saba da su ba .
Wasu kuma suna tsoron kasancewa dabam a makarantarsu ko kuma a wuraren aikinsu .
( Fitowa 23 : 2 ; 1 Tasalonikawa 2 :⁠ 2 ) Sa’ad da aka gaya maka ka yi wani abu da yake da wuya , ka tuna bangaskiyar Ibrahim da kuma gaba gaɗin da ya kasance da shi .
Idan muka yi bimbini a kan misalin waɗannan amintattun mutanen , hakan zai motsa mu mu yi koyi da su kuma mu ƙara kusantar babban Abokinmu , Jehobah . —⁠ Ibraniyawa 12 : 1 , 2 .
YADDA IBRAHIM YA ƘULLA DANGANTAKA TA KUD DA KUD DA JEHOBAH
SA’AD DA SUKE ZAMA A BIRNIN UR
Ibrahim da Saratu sun koyi abubuwa game da Jehobah kuma suka soma bauta masa
Ibrahim ya bi umurnin Allah kuma ya bar birnin Ur
SA’AD DA SUKE YIN TAFIYA ZUWA ƘASAR KAN’ANA
Jehobah ya kāre Ibrahim da Saratu sa’ad da suke kan tafiya
RAYUWA A ƘASAR KAN’ANA
Ibrahim ya bi umurnin Allah kuma ya yi wa dukan mazajen gidansa kaciya
Jehobah ya yi haƙuri da Ibrahim sa’ad da ya nuna damuwarsa game da Saduma
Jehobah ya sa Ibrahim da Saratu su haifi ɗa
Ibrahim ya nuna bangaskiya kuma ya kasance a shirye ya yi hadaya da ɗansa
Ibrahim ya mutu da “ kyakkyawan tsufa , tsoho ne mai shekaru masu yawa ”
DANGANTAKA DA KE KAWO ALBARKA
15 .
Me ya sa muke da tabbaci cewa Ibrahim bai yi da na sanin cewa ya yi biyayya ga Jehobah ba ?
15 Shin Ibrahim ya yi da - na - sani cewa ya bi umurnin Jehobah ne ?
Littafi Mai Tsarki ya ce Ibrahim “ ya kuwa rasu cikin kyakkyawan tsufa , tsoho ne mai shekaru masu yawa . ”
( Farawa 25 : 8 , Littafi Mai Tsarki ) Ko a lokacin da yake shekara 175 , Ibrahim zai iya yin tunanin shekaru da yawa da ya yi a duniya kuma ya gamsu da hakan .
Me ya sa ?
Domin ya ɗauki dangantakarsa da Jehobah da muhimmanci sosai .
Ko da yake , Littafi Mai Tsarki ya ce Ibrahim “ tsoho ne mai shekaru masu yawa , ” da ya ji daɗin rayuwa , hakan ba ya nufin cewa ba shi da burin yin rayuwa a nan gaba .
16 .
Waɗanne abubuwan farin ciki ne Ibrahim zai iya shaidawa a al’janna ?
16 Littafi Mai Tsarki ya ce Ibrahim “ yana tsumayen birnin da ke da tussa , wanda mai - sifansa da mai - aikinsa Allah ne . ”
( Ibraniyawa 11 : 10 ) Ibrahim yana da tabbaci cewa wata rana zai ga wannan birnin , wato zai yi rayuwa a Mulkin Allah sa’ad da ya soma sarauta a duniya .
Hakika , Ibrahim zai gāji Mulkin !
Ka yi tunanin farin ciki da Ibrahim zai yi sa’ad da duniya ta zama aljanna kuma hakan zai sa ya ci gaba da ƙarfafa dangantakarsa da Jehobah .
Zai yi farin cikin sanin cewa misalin bangaskiya da ya kafa ya taimaka wa mutanen Allah shekaru dubbai da suka biyo baya .
A aljanna , zai gane cewa yadda Jehobah ya mai da masa Ishaƙu yana wakiltar wani abu mai muhimmanci sosai .
( Ibraniyawa 11 : 19 ) Ƙari ga haka , zai koyi cewa yadda ya ji sa’ad da yake shirin yin hadayar ɗansa Ishaƙu ya taimaka wa miliyoyin amintattun mutane su fahimci yadda Jehobah ya ji sa’ad da yake ba da Ɗansa Yesu Kristi a matsayin hadaya ga ‘ yan Adam .
( Yohanna 3 : 16 ) Misalin da Ibrahim ya kafa ya taimaka mana mu nuna godiyarmu ga hadayar fansa . Babu wanda ya taɓa nuna irin wannan ƙaunar !
17 .
Mene ne ka ƙudura anniyar yi kuma me za mu tattauna a talifi na gaba ?
17 Bari dukan mu mu ƙudura anniyar yin koyi da bangaskiyar Ibrahim .
Kamar Ibrahim , muna bukatar mu san Jehobah da kuma shaida abubuwan da ya yi a madadinmu .
Yayin da muka ci gaba da koyo game da Jehobah da kuma yi masa biyayya , za mu ga yadda za mu shaida albarkarsa da kuma kāriyarsa .
( Karanta Ibraniyawa 6 : 10 - 12 . )
Bari mu ci gaba da ƙarfafa dangantakarmu da Jehobah har abada !
A talifi na gaba , za mu tattauna wasu misalai na amintattun mutane guda uku da suka ƙulla dangantaka ta kud da kud da Allah .
[ 1 ] ( sakin layi na 3 ) A dā , ana kiran Ibrahim da Saratu Abram da Saraya .
Amma a wannan talifin , za mu yi amfani da sunayen da Jehobah ya ba su daga baya .
MA’ANAR WASU KALMOMI
Idan muna so mu zama abokin Allah , muna bukatar mu san shi sosai .
Yayin da muke koya game da shi , za mu soma ƙaunar sa kuma mu daraja shi .
Hakan zai motsa mu mu dogara a gare shi kuma mu yi masa biyayya .
Idan muka ci gaba da ƙarfafa dangantakarmu da Jehobah , abotarmu da shi za ta dawwama
Ka Yi Koyi da Abokan Jehobah na Kud da Kud
“ Ubangiji yakan amince da waɗanda suke biyayya da shi . ” — ZABURA 25 : 14 , Littafi Mai Tsarki .
WAƘOƘI : 106 , 118
MECE CE AMSARKA ?
Wane darasi ne za mu iya koya daga abota da Ruth ta yi da Jehobah ?
Me ya sa Sarki Hezekiya ya zama abokin Jehobah na kud da kud ?
Waɗanne halaye ne suka sa Maryamu , mahaifiyar Yesu ta zama aminiyar Jehobah Allah ?
1 - 3 . ( a ) Me ya sa muke da tabbaci cewa za mu iya zama abokan Allah ? ( b ) Labarin su waye ne za mu tattauna a wannan talifin ?
AN AMBATA a cikin Littafi Mai Tsarki sau uku cewa Ibrahim abokin Allah ne .
( 2 Labarbaru 20 : 7 ; Ishaya 41 : 8 ; Yaƙub 2 : 23 ) Ibrahim ne kaɗai Littafi Mai Tsarki ya kira abokin Allah kai tsaye .
Shin hakan yana nufin cewa shi ne kaɗai ya taɓa zama abokin Jehobah ?
A’a .
Littafi Mai Tsarki ya nuna cewa dukanmu za mu iya samun wannan gatan .
2 Littafi Mai Tsarki yana ɗauke da labaran amintattun maza da mata da yawa masu tsoron Allah , da suka yi imani da shi kuma suka zama abokansa na kud da kud .
( Karanta Zabura 25 : 14 , LMT . )
Suna cikin “ taron shaidu mai - girma ” da manzo Bulus ya ambata .
Waɗannan mutanen suna da halaye dabam - dabam , amma dukansu sun zama abokan Allah . — Ibraniyawa 12 :⁠ 1 .
3 Bari mu yi la’akari da mutane guda uku da Littafi Mai Tsarki ya nuna cewa sun zama abokan Jehobah : ( 1 ) Gwauruwa mai aminci da ta fito daga ƙasar Moab mai suna Ruth , da ( 2 ) Hezekiya , amintaccen Sarkin Yahuda , da kuma ( 3 ) Maryamu , mace mai tawali’u da ta zama mahaifiyar Yesu .
Wane darasi ne za mu iya koya daga yadda kowannensu ya zama abokin Allah ?
TA NUNA ƘAUNA DA AMINCI
4 , 5 . Wace shawara mai wuya ce Ruth take bukata ta yanke , kuma me ya sa yanke shawarar ya kasance mata da wuya ?
( Ka duba hoton da ke shafi na 9 . )
4 Naomi tare da surukanta mata , Ruth da Orpah suna wata tafiya mai nisa daga ƙasar Moab zuwa ƙasar Isra’ila .
Sa’ad da suke hanya , Orpah ta yanke shawarar koma garinsu Moab .
Amma Naomi ta ƙudiri niyyar zuwa inda ta fito , wato ƙasar Isra’ila .
Wannan yanayin ya sa Ruth ta sami kanta a tsaka mai wuya .
Shin mene ne za ta yi ?
Za ta koma ƙasar Moab don ta kasance tare da danginta ne , ko kuma za ta bi surkuwarta Naomi zuwa Bai’talami ? —⁠ Ruth 1 : 1 - 8 , 14 .
5 Dangin Ruth suna zama a ƙasar Moab .
Za ta iya komawa wurinsu , kuma wataƙila za su kula da ita .
Ta san mutanen Moab da yaren da kuma al’adarsu .
Naomi ba za ta iya tabbatar mata cewa za ta ji daɗin zama a Bai’talami ba .
Ƙari ga haka , Naomi tana tsoro cewa ba za ta iya samo mata miji ba .
Saboda haka , Naomi ta gaya wa Ruth ta koma ƙasar Moab .
Kamar yadda muka gani , Orpah ‘ ta koma wurin danginta , da kuma allahnta . ’
( Ruth 1 : 9 - 15 ) Amma Ruth ta ƙi ta koma wurin mutanenta da allolinsu na ƙarya .
6 . ( a ) Wace shawara mai kyau ce Ruth ta yanke ? ( b ) Me ya sa Boaz ya ce Ruth ta nemi mafaka a ƙarƙashin Jehobah ?
6 Mai yiwuwa Ruth ta koyi game da Jehobah daga wurin mijinta ko kuma daga Naomi .
Ta koyi cewa Jehobah ya bambanta da allolin Moab .
Tana ƙaunar Jehobah kuma ta san cewa ya cancanci ta ƙaunace shi kuma ta bauta masa .
Saboda haka , Ruth ta yanke shawara mai kyau .
Ta gaya wa Naomi cewa : “ Danginki za su zama dangina , Allahnki kuma Allahna . ”
( Ruth 1 : 16 ) Idan muka yi tunanin yadda Ruth take ƙaunar Naomi , hakan yana ratsa zuciyarmu .
Amma abin da ya fi burgewa shi ne yadda Ruth take ƙaunar Jehobah .
Hakan ya burge Boaz kuma ya yabe ta don yadda ta yi imani da Jehobah kuma ta ‘ nemi mafaka a ƙarƙashin fukafukansa . ’
( Karanta Ruth 2 : 12 . )
Kalaman da Boaz ya yi amfani da su sun tuna mana yadda ɗan tsuntsu yakan nemi mafaka a ƙarƙashin fukafukan mahaifiyarsa .
( Zabura 36 : 7 ; 91 : 1 - 4 ) Hakazalika , Jehobah ya tanadar wa Ruth mafaka kuma ya albarkace ta saboda bangaskiyarta .
Ruth ba ta yi nadama cewa ta yanke shawarar bauta wa Jehobah ba .
7 .
Mene ne zai iya taimaka wa waɗanda suke jinkirin ba da kansu ga Jehobah ?
7 Mutane da yawa suna yin nazarin Littafi Mai Tsarki , amma ba sa so su nemi mafaka a wurin Jehobah .
Suna jinkirin ba da kansu ga Jehobah kuma su yi baftisma .
Idan ka sami kanka a cikin wannan yanayin , ka yi tunanin dalilin da ya sa kake jinkiri .
Kowa yana da abin da yake bauta masa .
( Joshua 24 : 15 ) Shawara mai kyau da za ka yanke ita ce shawarar bauta wa Allah na gaskiya .
Idan ka ba da kanka ga Jehobah , kana nuna cewa ka tabbata cewa zai taimake ka .
Kuma zai taimaka maka ka ci gaba da bauta masa ko da kana fama da wasu matsaloli .
Abin da Allah ya yi wa Ruth ke nan .
“ YA MANNE WA UBANGIJI ”
8 .
Ka bayyana abubuwan da suka faru da Hezekiya sa’ad da yake yaro .
8 Tarbiyyar da aka yi wa Hezekiya ta bambanta da na Ruth sosai .
An haife shi a cikin al’ummar da ke bauta wa Allah .
Amma ba dukan Isra’ilawa ba ne suka kasance da aminci .
Mahaifin Hezekiya , wato sarki Ahaz mugun mutum ne .
Bai girmama haikalin Allah ba , kuma ya rinjayi mutanen su soma bauta wa allolin ƙarya .
Ƙari ga haka , ya yi hadaya da ‘ yan’uwan Hezekiya ga allolin ƙarya ta wajen ƙona su a wuta .
Hakika , sa’ad da Hezekiya yake yaro , ya shaida munanan abubuwa ba kaɗan ba ! —⁠ 2 Sarakuna 16 : 2 - 4 , 10 - 17 ; 2 Labarbaru 28 : 1 - 3 .
9 , 10 . ( a ) Me ya sa Hezekiya zai iya yin saurin fushi ? ( b ) Me ya sa bai kamata mu yi fushi da Allah ba ? ( c ) Me ya sa bai dace mu ɗauka cewa yadda aka yi mana tarbiyya ne yake sa mu zama mutanen kirki ko mugaye ba ?
9 Mugayen abubuwan da Ahaz ya yi za su iya sa ɗansa Hezekiya ya yi fushi da Jehobah .
Wasu a yau da ba su fuskanci irin abin da Hezekiya ya fuskanta ba suna jin cewa suna da ƙwaƙƙwarar dalilin na yin “ gunaguni da Ubangiji ” ko kuma su yi fushi da ƙungiyarsa .
( Misalai 19 :⁠ 3 ) Waɗansu suna ganin cewa rashin tarbiyya mai kyau na ‘ yan gidansu zai iya sa su yi abubuwan da ba su dace ba a rayuwarsu ko kuma su yi abubuwan da iyayensu suka yi da ba su da kyau .
( Ezekiyel 18 : 2 , 3 ) Amma , shin hakan gaskiya ne ?
10 Rayuwar Hezekiya ta nuna cewa hakan ba gaskiya ba ce !
Babu wani dalili da zai sa mu yi fushi da Jehobah .
Domin ba ya sa mugayen abubuwa su sami mutane .
( Ayuba 34 : 10 ) Gaskiya ne cewa iyaye suna iya koya wa yaransu su yi abubuwa masu kyau da marasa kyau .
( Misalai 22 : 6 ; Kolosiyawa 3 : 21 ) Hakan ba ya nufin cewa lallai tarbiyyar da aka yi mana ne ya sa muka zama yadda muke a yau .
Me ya sa ?
Domin Jehobah ya halicce mu da damar yin abin da muke so , kuma hakan yana nufin cewa za mu iya zaɓan mu yi nagarta ko kuma mugunta .
( Kubawar Shari’a 30 : 19 ) Ta yaya Hezekiya ya yi amfani da wannan baiwa ?
Matasa da yawa sun soma bauta wa Jehobah duk da cewa iyayensu ba Shaidun Jehobah ba ne ( Ka duba sakin layi na 9 , 10 )
11 .
Me ya sa Hezekiya ya kasance ɗaya daga cikin sarakuna mafi kyau a Yahuda ?
11 Ko da yake mahaifinsa yana cikin sarakunan Yahuda da suka fi mugunta , Hezekiya ya zama ɗaya daga cikin sarakuna masu kirki sosai .
( Karanta 2 Sarakuna 18 : 5 , 6 . )
Bai bi mugun misalin mahaifinsa ba .
Maimakon haka , ya saurari annabawan Jehobah , kamar su Ishaya , Mikah , da Hosiya .
Ya saurari shawararsu da kuma gyaran da suka yi masa .
Hakan ya motsa shi ya gyara abubuwa da yawa da ba su dace ba da mahaifinsa ya yi .
Ya tsabtace haikalin , kuma ya roƙi Allah ya gafarta wa mutanensa zunubansu , ya kuma halakar da dukan gumakan da ke cikin ƙasar .
( 2 Labarbaru 29 : 1 - 11 , 18 - 24 ; 31 :⁠ 1 ) Daga baya , lokacin da sarkin Assuriya mai suna Sennacherib ya yi barazanar kai hari ga Urushalima , Hezekiah ya nuna cewa shi mai gaba gaɗi ne da kuma bangaskiya .
Ya dogara ga Jehobah cewa zai kāre shi kuma ya ƙarfafa mutanensa .
( 2 Labarbaru 32 : 7 , 8 ) A wani lokaci , Hezekiya ya nuna girman kai , amma lokacin da Jehobah ya yi masa gyara , sai ya ƙaskantar da kansa .
( 2 Labarbaru 32 : 24 - 26 ) Hakika , ya kamata mu yi koyi da Hezekiya .
Bai yarda yanayin gidansu ya ɓata rayuwarsa ba .
Maimakon haka ya nuna cewa shi aminin Jehobah ne .
12 .
Kamar Hezekiya , ta yaya mutane da yawa a yau suka zama abokan Jehobah ?
12 Duniya tana cike da mugunta da kuma rashin ƙauna , saboda haka yara da yawa a yau sun yi girma ba tare da iyaye masu ƙaunarsu da kuma kula da su ba .
( 2 Timotawus 3 : 1 - 5 ) Ko da yake Kiristoci da yawa a yau sun fito ne daga gida da ‘ yan gidansu ba su da tarbiyya mai kyau , amma sun zaɓa su ƙulla abokantaka na kud da kud da Jehobah .
Kamar Hezekiya sun nuna cewa tarbiyyar ‘ yan gidansu ba za ta nuna irin mutane da za su zama a nan gaba ba .
Allah ya ba mu ‘ yancin zaɓan abin da muke son mu yi , kuma za mu iya zaɓan ko za mu bauta wa Allah kuma mu ɗaukaka shi , kamar yadda Hezekiya ya yi .
“ GA NI , BAIWAR UBANGIJI ”
13 , 14 .
Me ya sa za mu iya ce aikin da aka ba wa Maryamu ba mai sauƙi ba ne , duk da haka , wace amsa ce ta ba wa mala’ika Jibra’ilu ?
13 Shekaru da yawa bayan zamanin Hezekiya , wata budurwa mai suna Maryamu ta yi abota ta kud da kud da Jehobah kuma ta sami wani aiki na musamman daga wurinsa .
Za ta yi juna biyu ta haifi Ɗan Allah kuma ta yi rainonsa !
Hakika , Jehobah ya ƙaunaci Maryamu kuma ya amince da ita , shi ya sa ya ba ta wannan gatan .
Amma mene ne ta yi sa’ad da aka gaya mata cewa za ta sami wannan gatan ?
“ Ga ni , baiwar Ubangiji ” ( Ka duba sakin layi na 13 , 14 )
14 Mukan yi magana sosai game da wannan babban gatan da aka ba wa Maryamu .
Amma akwai wasu abubuwan da suka ba ta tsoro .
Alal misali , mala’ika Jibra’ilu ya ce za ta yi juna biyu ba tare da ta sadu da namiji ba .
Amma Jibra’ilu bai ce zai bayyana wa danginta da maƙwabtanta yadda za ta yi juna biyu ba .
Wane tunani za su yi idan suka gan ta da ciki ?
Ta yaya za ta bayyana wa Yusufu cewa ba ta ci amanarsa ba ?
Ƙari ga haka , an ba ta babban gatan yin rainon Ɗan Allah !
Ba za mu iya sanin abin da Maryamu take tunanin sa a lokacin ba , amma mun san abin da ta yi bayan Jibra’ilu ya ba ta saƙon .
Ta ce : “ Ga ni , baiwar Ubangiji ; bisa ga faɗinka shi zama mani . ” —⁠ Luka 1 : 26 - 38 .
15 .
Me ya sa muka ce Maryamu tana da bangaskiya sosai ?
15 Maryamu tana da bangaskiya sosai !
Ta shirya zuciyarta ta yi dukan abin da aka umurce ta kamar baiwa .
Ta ba da gaskiya cewa Jehobah zai kula da ita kuma ya kāre ta .
Ta yaya Maryamu ta kasance da irin wannan bangaskiyar .
Ba a haife mu da bangaskiya ba .
Amma za mu iya kasancewa da bangaskiya kamar Maryamu kuma mu roƙi Allah ya taimaka mana .
( Galatiyawa 5 : 22 ; Afisawa 2 :⁠ 8 ) Maryamu ta yi aiki tuƙuru don ta ƙarfafa bangaskiyarta .
Ta yaya muka san hakan ?
Bari mu yi la’akari da yadda ta kasa kunne da kuma abubuwan da ta faɗa .
16 .
Mene ne ya nuna cewa Maryamu ta kasa kunne da kyau ?
16 Yadda Maryamu ta kasa kunne .
Littafi Mai Tsarki ya ce “ kowane mutum ya yi hanzarin ji , ya yi jinkirin yin magana . ”
( Yaƙub 1 : 19 ) Maryamu ta kasa kunne sosai .
Littafi Mai Tsarki ya nuna cewa ta saurari abin da aka gaya mata , musamman ma abubuwan da ta koya game da Jehobah .
Ta keɓe lokaci don ta yi bimbini a kan waɗannan batutuwa masu muhimmanci .
Alal misali , a lokacin da aka haifi Yesu , makiyaya sun gaya wa Maryamu wani saƙon da mala’ika ya ba su .
Daga baya , sa’ad da Yesu yake ɗan shekara 12 , ya yi wani maganar da ya ba Maryamu mamaki .
A duk waɗannan lokutan , Maryamu ta kasa kunne , kuma ta yi bimbini a kan abubuwan da ta ji . —⁠ Karanta Luka 2 : 16 - 19 , 49 , 51 .
17 .
Wane darasi ne za mu iya koya daga yadda Maryamu ta yi magana ?
17 Abin da Maryamu ta yi magana a kai .
Littafi Mai Tsarki bai bayyana mana abubuwan da Maryamu ta yi magana a kai sosai ba .
An ambata furuci mafi tsawo da ta yi a Luka 1 : 46 - 55 .
Wannan furucin ya nuna cewa Maryamu ta san Nassosin Ibrananci sosai .
Me ya sa ?
Furucin Maryamu kusan ɗaya ne da addu’ar da Hannatu , mahaifiyar Sama’ila ta yi .
( 1 Sama’ila 2 : 1 - 10 ) Kamar dai Maryamu ta yi ƙaulin nassi wajen sau 20 a furucin da ta yi .
A bayyane yake cewa ta ji daɗin yin magana game da abubuwan da ta koya daga wurin babban Amininta Jehobah .
18 .
A waɗanne hanyoyi ne za mu iya yin koyi da bangaskiyar Maryamu ?
18 A wani lokaci , Jehobah zai iya ba mu wani aikin da muke gani zai yi mana wuya kamar yadda ya ba wa Maryamu .
Bari mu yi koyi da ita , mu karɓi aikin cikin tawali’u kuma mu dogara ga Jehobah ya taimake mu .
Ƙari ga haka , za mu iya yin koyi da Maryamu a yadda ta nuna bangaskiya idan muka saurari Jehobah kuma muka yi bimbini a kan abin da muka koya game da shi da kuma nufinsa .
Ta yin hakan , za mu yi farin cikin bayyana wa mutane abin da muka koya . —⁠ Zabura 77 : 11 , 12 ; Luka 8 : 18 ; Romawa 10 :⁠ 15 .
19 .
Yayin da muke yin koyi da amintattun mutane da aka ambata a cikin Littafi Mai Tsarki , wane tabbaci ne za mu iya kasancewa da shi ?
19 A bayyane yake cewa Ruth da Hezekiya da Maryamu abokan Jehobah ne na kud da kud , kamar Ibrahim .
Suna cikin “ taron shaidu mai - girma ” da suka sami gatan zama abokan Allah .
Bari mu ci gaba da bin misalin waɗannan amintattun mutanen .
( Ibraniyawa 6 : 11 , 12 ) Idan muka yi hakan , za mu sami gatan kasancewa abokan Allah har abada !
Ka Ci Gaba da Bauta wa Jehobah da Farin Ciki
KA YI tunanin ranar da ta fi muhimmanci a rayuwarka .
Ranar auren ka ne ? Ko ranar da aka haifi ɗanka na fari ?
Ko kuma ranar da ka yi baftisma ne ?
Hakika , ranar da aka yi maka baftisma za ta iya kasancewa rana mafi muhimmanci da kuma farin ciki a rayuwarka .
A wannan ranar , ‘ yan’uwan maza da mata sun yi farin ciki sosai yayin da suka ga yadda ka bayyana ƙaunarka ga Allah da dukan zuciyarka , da ranka , da azancinka da kuma ƙarfinka ! —⁠ Markus 12 :⁠ 30 .
Babu shakka , tun ranar da aka yi maka baftisma , abubuwa da yawa da suka faru a bautar ka ga Jehobah sun sa ka farin ciki sosai .
Amma waɗansu masu shela yanzu sun daina yin farin ciki a bautar su ga Jehobah .
Me ya sa hakan ya faru ?
Mene ne zai taimaka mana mu ci gaba da bauta wa Jehobah da farin ciki ?
DALILIN DA YA SA WASU SUN DAINA YIN FARIN CIKI
Wa’azin bishara ta Mulki yana sa mu farin ciki sosai .
Me ya sa ?
Domin Jehobah ya yi alkawari cewa , nan ba da daɗewa ba , Mulkinsa zai halaka wannan mugun zamani kuma ya kawo aljanna a duniya .
Zafaniya 1 : 14 ta ce : “ Babbar ranar Ubangiji ta kusa , kurkusa ce , tana kuwa gaggabta ƙwarai , watau muryar ranar Ubangiji ; ƙaƙarfan mutum yana kuka mai - zafi a cikinta . ”
Idan muna gani cewa ƙarshen zai daɗe kafin ya zo , hakan zai iya sa mu daina kasancewa da farin ciki kamar yadda muka yi a dā .
A sakamako , za mu iya yin sanyin gwiwa a hidimarmu ga Allah . —⁠ Misalai 13 :⁠ 12 .
Idan muna cuɗanya da ‘ yan’uwanmu maza da mata , hakan zai ƙarfafa mu mu ci gaba da bauta wa Jehobah da farin ciki .
Mai yiwuwa halayen kirki na mutanen Jehobah ne ya sa muka soma bauta ta gaskiya kuma ya sa muna yin hidimarmu da farin ciki .
( 1 Bitrus 2 : 12 ) Amma , mene ne zai iya faruwa idan aka yi wa wasu ‘ yan’uwa horo don sun ƙi bin ƙa’idodin Allah ?
Hakan zai iya sa wasu a cikin ikilisiya su yi sanyin gwiwa kuma su daina yin farin ciki .
Abin duniya zai iya sa mu daina jin daɗin bautarmu ga Jehobah .
Ta yaya ?
Tsarin kasuwanci da talla da ake yi a wannan duniyar zai iya sa mu soma sayan abubuwan da ba ma bukata .
Yesu ya ce : “ Ba wanda ke da iko shi bauta wa ubangiji biyu : gama ko shi ƙi ɗayan , shi ƙaunaci ɗayan : ko kuwa shi lizimci ɗayan , shi rena ɗayan .
Ba ku da iko ku bauta wa Allah da dukiya ba . ”
( Matta 6 : 24 ) Idan muna biɗan abin duniya , ba za mu iya bauta wa Jehobah da farin ciki ba .
ABUBUWAN DA KE SA MU FARIN CIKI A BAUTAR JEHOBAH
Ga waɗanda suke ƙaunar Jehobah , bauta masa ba jan aiki ba ne .
( 1 Yohanna 5 :⁠ 3 ) Ka tuna cewa Yesu ya ce , “ Ku zo gareni , dukanku da kuke wahala , masu - nauyin kaya kuma , ni kuwa in ba ku hutawa .
Ku ɗaukar wa kanku karkiyata , ku koya daga wurina ; gama ni mai - tawali’u ne , mai - ƙasƙantar zuciya : za ku sami hutawa ga rayukanku .
Gama karkiyata mai - sauƙi ce , kayana kuma mara - nauyi . ”
( Matta 11 : 28 - 30 ) Rayuwa a matsayin Kirista na gaskiya tana sa kwanciyar hankali da kuma farin ciki .
Babu shakka , muna da dalilai masu kyau na yin farin ciki a hidimar Jehobah .
Bari mu tattauna guda uku daga cikinsu . —⁠ Habakkuk 3 :⁠ 18 .
Muna bauta wa Mahaliccinmu , Allah mai farin ciki .
( Ayyukan Manzanni 17 : 28 ; 1 Timotawus 1 : 11 ) Jehobah ne mahalicci kuma shi ya ba mu rai .
Saboda haka , bari mu ci gaba da bauta masa da farin ciki , ko da shakaru da yawa sun wuce sa’ad da muka yi baftisma .
Héctor ya ci gaba da farin ciki ta wajen tuna da begensa na Mulki da kuma kasancewa da ƙwazo a hidimarsa ga Jehobah
Ka yi la’akari da wani ɗan’uwa mai suna Héctor , wanda ya yi shekaru 40 yana hidimar mai - kula mai - ziyara .
Har lokacin da ya “ tsufa ” ma ya ci gaba da bauta wa Jehobah da farin ciki .
( Zabura 92 : 12 - 14 ) Ko da yake rashin lafiyar matarsa ya hana shi yin wasu abubuwa a hidimar Jehobah , Héctor ya ci gaba da kasancewa da farin ciki .
Ya ce : “ Matata tana rashin lafiya kuma da sannu a hankali yanayinta yana daɗa muni , hakan ya sa ni baƙin ciki . Ƙari ga haka , kula da ita bai da sauƙi . Amma wannan yanayin bai hana ni bauta wa Allah da farin ciki ba .
Jehobah ne ya ba ni rai kuma ya halicci ‘ yan Adam da manufa , shi ya sa nake ƙaunarsa kuma ina bauta masa da dukan zuciyata .
Ina yin ƙoƙarin kasancewa da ƙwazo a wa’azi , kuma nakan yi bimbini a kan abubuwan da Mulkin Allah zai kawo don in ci gaba da yin farin ciki . ”
Jehobah ya yi tanadin fansa , hakan yana sa mu farin ciki a rayuwa .
Littafi Mai Tsarki ya ce , ‘ Allah yana ƙaunar duniya har ya ba da Ɗansa , haifaffe shi kaɗai , domin dukan wanda yana ba da gaskiya gare shi kada ya lalace , amma ya sami rai na har abada . ’
( Yohanna 3 : 16 ) Hakika , Allah zai gafarta mana zunubanmu , kuma za mu iya samun rai na har abada idan muka nuna bangaskiyarmu ga kyautar fansa da Allah ya yi mana .
Wannan kyakkyawan dalili ne na yin godiya kuma hakan yana motsa mu mu bauta wa Jehobah da farin ciki .
Jesús ya sauƙaƙa rayuwarsa , kuma ya bauta wa Jehobah da farin ciki shekaru da yawa
Wani ɗan’uwa da ya zauna a Meziko mai suna Jesús , ya ce : “ Ina son aikina sosai , a wani lokaci , nakan yi aiki dabam - dabam sau biyar ko da yin hakan ba wajibi ba ne .
Amma ina yin hakan ne don kuɗin da nake samu .
Sa’ad da na soma koya game da Jehobah da kuma yadda ya ba da ɗansa don fansar ‘ yan Adam , sai na ƙudiri niyyar bauta masa .
Na ba da kaina ga Jehobah kuma na yi baftisma .
Sai na yi murabus bayan na yi shekara 28 ina yi wa kamfanin aiki kuma na soma hidima ta cikakken lokaci . ”
Yadda Jesús ya soma bauta wa Jehobah da farin ciki ke nan .
Muna rayuwa bisa ɗabi’u masu kyau kuma hakan yana sa mu farin ciki .
Za ka iya tuna yadda rayuwarka take kafin ka soma bauta wa Jehobah ?
Manzo Bulus ya gaya wa Kiristoci da ke Roma cewa su “ bayi ne na zunubi a dā ” amma yanzu su “ bayi ne ga adalci . ”
Domin suna yin rayuwa bisa kyawawan ɗabi’u , suna da begen yin rayuwa har abada .
( Romawa 6 : 17 - 22 ) Mu ma muna bin ƙa’idodin Jehobah , shi ya sa ba ma fuskantar matsalolin da ke tattare da yin lalata ko kuma rashin imani .
Hakika , hakan abin farin ciki ne !
“ Shekaru da na fi farin ciki a rayuwata sune waɗanda na yi ina bauta wa Jehobah . ” —⁠ Jaime
Ka yi la’akari da wani mai suna Jaime , wanda bai gaskata cewa akwai Allah ba .
Jaime ya fara halartan taron Shaidun Jehobah kuma yadda suke ƙaunar juna ya motsa shi sosai .
Don ya bar salon rayuwarsa na dā , Jaime ya roƙi Jehobah ya taimaka masa ya gaskata da shi .
Jaime ya ce : “ A hankali sai na fahimci cewa Uba mai ƙauna yana wanzuwa kuma shi Allah ne mai jin ƙai .
Bin ƙa’idodi masu kyau na Jehobah ya kāre ni sosai .
Dā a ce ban canja halina ba , da wataƙila an kashe ni kamar abokanai na na dā masu dambe .
Shekaru da na fi farin ciki a rayuwata sune waɗanda na yi ina bauta wa Jehobah . ”
KADA KA KASALA !
Yaya ya kamata mu ji yayin da muke jiran ƙarshen wannan muguwar duniyar ?
Ka tuna cewa muna yin nufin Allah , kuma muna sauraron yin rayuwa har abada a nan gaba .
Saboda haka , “ kada mu yi kasala kuma cikin aikin nagarta : gama in lokaci ya yi za mu girbe , in ba mu yi suwu ba . ”
( Galatiyawa 6 : 8 , 9 ) Da taimakon Jehobah , bari mu ci gaba da jurewa , muna yin aikin tuƙuru don mu kasance da halayen da muke bukata don mu tsira a lokacin “ babban tsanani , ” kuma mu ci gaba da bauta wa Jehobah da farin ciki . —⁠ Ru’ya ta Yohanna 7 : 9 , 13 , 14 ; Yaƙub 1 : 2 - 4 .
Muna da tabbaci cewa Jehobah zai albarkace mu idan muka jure , domin ya san aikin da muke yi .
Ƙari ga haka , ya san cewa muna ƙaunarsa kuma muna kāre sunansa .
Idan muka ci gaba da bauta masa da farin ciki , za mu zama kamar marubuci Dauda , wanda ya ce : “ Na sa Ubangiji a gabana kullum : Da shi ke yana ga hannun damana ba zan jijigu ba .
Domin wannan zuciyata ta yi fari , darajata tana murna ; jikina kuma za shi zauna a natse . ” —⁠ Zabura 16 : 8 , 9 .
Na Nazari
TALIFOFIN NAZARI NA : 4 GA AFRILU , 2016 – 1 GA MAYU , 2016
Ka Kasance da Aminci ga Jehobah
“ Ubangiji ya zauna tsakanina da kai , tsakanin zuriyata da zuriyarka , har abada . ” — 1 SAMA’ILA 20 : 42 .
WAƘOƘI : 125 , 62
MECE CE AMSARKA ?
Ta yaya Jonathan , ɗan Sarki Saul ya kasance da aminci ga Jehobah ?
Ta yaya za mu kasance da aminci ga Allah sa’ad da muke gani cewa wani mai iko bai cancanci biyayyarmu ba ?
Ta yaya za mu iya kasancewa da aminci ga Jehobah sa’ad da wasu suka yi mana mummunar fahimta ko kuma rashin adalci ?
1 , 2 . Me ya sa abotar Jonathan da Dauda misali ne mai kyau na aminci ?
BABU shakka , yadda Dauda ya kasance da ƙarfin zuciya ya burge Jonathan sosai .
Dauda ya kashe wani ƙaton mutum mai suna Goliath kuma ya kawo wannan “ kan Bafilistin ” ɗin ga mahaifin Jonathan , wato Sarki Saul na Isra’ila .
( 1 Sama’ila 17 : 57 ) Jonathan ya san cewa Allah yana tare da Dauda .
Tun daga lokacin , Jonathan da Dauda suka zama abokai na kud da kud .
( 1 Sama’ila 18 : 1 - 3 ) Jonathan ya kasance da aminci ga Dauda a dukan rayuwarsa .
2 Ko da yake , Jonathan ya san cewa Jehobah ya zaɓa Dauda ya zama sarkin Isra’ila a nan gaba , ya ci gaba da kasancewa da aminci ga Dauda .
Sa’ad da Saul yake ƙoƙarin ya kashe Dauda , Jonathan ya damu game da abokinsa .
Da yake Jonathan ya san cewa Dauda yana wani daji da ke garin Horesh sai ya je wurin don ya ƙarfafa Dauda ya dogara ga Jehobah .
Saboda haka , Jonathan ya je wurin don . Jonathan ya gaya wa Dauda : “ Kada ka ji tsoro : gama hannun Saul ubana ba za ya same ka ba : za ka zama sarki kuma bisa Isra’ila , ni kuma zan zama na biyunka . ” —⁠ 1 Sama’ila 23 : 16 , 17 .
3 .
Mene ne ya fi muhimmanci ga Jonathan , kuma ta yaya muka san da hakan ?
( Ka duba hoton da ke shafi na 14 . )
3 Muna son mutane masu aminci .
Amma , shin muna son Jonathan domin ya kasance da aminci ga Dauda ne ?
A’a , kasancewa da aminci ga Allah ya fi muhimmanci ga Jonathan .
Hakika , shi ya sa ya kasance da aminci ga Dauda kuma bai yi kishin Dauda ba ko da yake zai zama sarki a maimakonsa .
Jonathan ya taimaka wa Dauda ya dogara ga Jehobah .
Dukansu sun kasance da aminci ga Jehobah da kuma junansu .
Sun cika alkawarin da suka yi cewa : “ Ubangiji ya zauna tsakanina da kai , tsakanin zuriyata da zuriyarka , har abada . ” —⁠ 1 Sama’ila 20 :⁠ 42 .
4 . ( a ) Mene ne zai sa mu yi farin ciki sosai kuma mu sami gamsuwa ? ( b ) Mene ne za a tattauna a wannan talifin ?
4 Wajibi ne mu kasance da aminci ga iyalinmu da abokanmu da ‘ yan’uwanmu da ke cikin ikilisiya .
( 1 Tasalonikawa 2 : 10 , 11 ) Amma , abin da ya fi muhimmanci shi ne mu kasance da aminci ga Jehobah domin shi ya ba mu rai !
( Ru’ya ta Yohanna 4 : 11 ) Za mu yi farin ciki sosai kuma mu sami gamsuwa idan muka kasance da aminci ga Jehobah .
Ƙari ga haka , mun san cewa wajibi ne mu kasance da aminci ga Allah ko da yin hakan yana da wuya .
A wannan talifin , za mu tattauna yadda misalin Jonathan zai taimaka mana mu kasance da aminci ga Jehobah a ɓangarori huɗu : ( 1 ) sa’ad da muke gani wani mai iko bai cancanci mu yi masa biyayya ba , ( 2 ) sa’ad da muke tsai da shawara a kan wanda za mu kasance da aminci a gare shi , ( 3 ) sa’ad da wani ɗan’uwa mai iko ya yi mana mummunar fahimta mu ko kuma ya yi mana rashin adalci , ( 4 ) sa’ad da cika alkawarinmu yake da wuya .
SA’AD DA MUKE GANI CEWA WANI MAI IKO BAI CANCANCI BIYAYYARMU BA
5 .
Me ya sa yake da wuya mutanen Isra’ila su kasance da aminci ga Allah sa’ad da Saul yake sarauta ?
5 Jonathan da mutanen Isra’ila suna cikin wani yanayi mai wuya .
Mahaifin Jonathan , wato Sarki Saul ya yi rashin biyayya kuma Jehobah ya ƙi shi .
( 1 Sama’ila 15 : 17 - 23 ) Duk da haka , Allah ya ƙyale Saul ya ci gaba da sarauta shekaru da yawa .
Shi ya sa ya yi wa mutanen wuya su kasance da aminci ga Allah , da yake sarkin da aka zaɓa ya zauna a kan “ kursiyin Ubangiji ” yana aikata mugunta . —⁠ 1 Labarbaru 29 :⁠ 23 .
6 .
Mene ne ya nuna cewa Jonathan ya kasance da aminci ga Jehobah ?
6 Jonathan ya kasance da aminci ga Jehobah .
Alal misali , ka yi la’akari da abin da Jonathan ya yi da ya nuna yana da aminci ba da daɗewa ba bayan Saul ya soma yin rashin biyayya ga Allah .
( 1 Sama’ila 13 : 13 , 14 ) A wannan lokacin , sojoji masu yawa na Filistiyawa suka zo da karusai 30,000 don su kai wa Isra’ilawa hari .
Saul yana da sojoji 600 kawai , kuma shi da Jonathan ne kaɗai suke da makamai .
Amma Jonathan bai ji tsoro ba .
Ya tuna da kalmomin annabi Sama’ila cewa : “ Ubangiji ba za ya [ yashe ] jama’arsa ba sabili da sunansa mai - girma . ” ( 1 Sama’ila 12 : 22 ) Jonathan ya gaya wa wani soja : “ Ba abin da za ya hana Ubangiji shi yi . . . ceto ta hannun masu - yawa ko ta hannun kaɗan . ”
Saboda haka , shi da sojan suka kai wa wani rukuni Filistiyawa hari kuma suka kashe mutane 20 a cikinsu .
Jonathan yana da bangaskiya kuma Jehobah ya albarkace shi .
Jehobah ya sa aka yi girgizan ƙasa kuma Filistiyawa suka tsorata .
Sai suka kai wa junansu hari kuma suka kashe juna , wannan ya sa Isra’ilawa suka ci yaƙin . —⁠ 1 Sama’ila 13 : 5 , 15 , 22 ; 14 : 1 , 2 , 6 , 14 , 15 , 20 .
7 .
Ta yaya Jonathan ya bi da mahaifinsa ?
7 Ko da yake Saul ya ci gaba da yi wa Jehobah rashin biyayya , Jonathan ya yi wa mahaifinsa biyayya a duk lokacin da hakan ya yiwu .
Alal misali , sun yi yaƙi tare don su ceci mutanen Jehobah . —⁠ 1 Sama’ila 31 : 1 , 2 .
8 , 9 . A wace hanya ce muke kasancewa da aminci ga Allah idan muka yi biyayya ga masu mulki ?
8 Kamar Jonathan , za mu iya kasancewa da aminci ga Jehobah ta wajen yin biyayya ga gwamnatin ƙasar da muke ciki a duk lokacin da hakan ya yiwu .
Jehobah ya ƙyale waɗannan “ masu - mulki ” su shugabance mu , kuma yana bukatar mu yi musu biyayya .
( Karanta Romawa 13 : 1 , 2 . )
Shi ya sa ya kamata mu yi wa wani ma’aikatan gwamnati biyayya ko a lokacin da ba ya bin doka ko kuma muna gani bai cancanci mu yi masa biyayya ba .
Hakika , ya kamata mu yi biyayya ga dukan waɗanda Jehobah ya ba su iko su shugabance mu . —⁠ 1 Korintiyawa 11 : 3 ; Ibraniyawa 13 :⁠ 17 .
Wata hanya da za mu nuna amincinmu ga Jehobah ita ce ta yi wa abokin aurenmu ladabi , ko ba ya bauta wa Jehobah ( Ka duba sakin layi na 9 )
9 Wata ‘ yar’uwa a Amirka ta Kudu mai suna Olga ta kasance da aminci ga Jehobah ta wajen yi wa mijinta biyayya ko da yake yana yi mata wulaƙanci . [ 1 ] ( Ka duba ƙarin bayani . )
A wani lokaci ba ya mata magana , a wani lokaci kuma yana mata baƙar magana domin ita Mashaidiyar Jehobah ce .
Kuma ya gaya mata cewa zai bar ta ya tafi da yaran .
Amma Olga ba ta rama “ mugunta da mugunta ” ba .
Ta yi iya ƙoƙarinta don ta zama matan kirki .
Tana dafa masa abinci da wanke kayansa da kuma kula da wasu a cikin iyalinsa .
( Romawa 12 : 17 ) Ƙari ga haka , idan ta sami dama , takan bi shi sa’ad da yake so ya ziyarci danginsa da kuma abokansa .
Alal misali , sa’ad da yake son ya tafi wani birni don jana’izar mahaifinsa , ta shirya kome da suke bukata don tafiyar , kuma ko da yake an yi jana’izar a cikin coci , ta jira shi a waje .
Bayan shekaru da yawa , mijin Olga ya daina wulaƙanta ta domin haƙuri da biyayya da ta yi masa a kowane lokaci .
Yanzu , yana ƙarfafa ta ta halarci taro kuma yana kai ta taro , a wani lokaci ma yana halartan taro tare da ita . —⁠ 1 Bitrus 3 :⁠ 1 .
SA’AD DA MUKE TSAI DA SHAWARA A KAN WANDA ZA MU KASANCE DA AMINCI A GARE SHI
10 .
Ta yaya Jonathan ya san wanda ya kamata ya kasance da aminci a gare shi ?
10 Sa’ad da Saul ya ce zai kashe Dauda , Jonathan yana bukatar ya tsai da shawara mai wuya .
Yana so ya kasance da aminci ga mahaifinsa , amma kuma yana son ya kasance da aminci ga Dauda .
Jonathan ya san cewa Allah yana tare da Dauda ba Saul ba , saboda haka , ya zaɓa ya kasance da aminci ga Dauda .
Ya gargaɗi Dauda ya ɓoye kuma ya gaya wa Saul dalilin da ya sa bai kamata ya kashe Dauda ba . —⁠ Karanta 1 Sama’ila 19 : 1 - 6 .
11 , 12 .
Ta yaya ƙaunarmu ga Allah take taimaka mana mu tsai da shawarar kasancewa da aminci a gare shi ?
11 Wata ‘ yar’uwa mai suna Alice daga Ostereliya tana bukatar ta tsai da shawara ga wanda za ta kasance da aminci a gare shi .
Sa’ad da take nazarin Littafi Mai Tsarki , ta gaya wa ‘ yan gidansu abubuwan da take koya .
Ƙari ga haka , ta gaya musu za ta daina yin bikin Kirsimati tare da su , kuma ta bayyana dalilin da ya sa za ta yi hakan .
Da farko , ‘ yan gidansu sun yi baƙin ciki , amma daga baya sun yi fushi da ita sosai .
Suna ganin cewa Alice ta yi watsi da su .
Sai mahaifiyarta ta ce ba ta son ta ƙara ganin ta .
Alice ta ce : “ Na yi mamaki kuma na yi baƙin ciki sosai domin ina matuƙar ƙaunar ‘ yan gidanmu .
Duk da haka , na ƙudura niyya in ƙaunaci Jehobah da Ɗansa da dukan zuciyata , kuma na yi baftisma a taron da’ira na gaba . ” —⁠ Matta 10 :⁠ 37 .
12 Kada mu yarda wani abu , kamar son wani rukunin wasanni ko makaranta ko kuma ƙasar da muke zaune a ciki ya fi ibadarmu ga Jehobah muhimmanci .
Alal misali , Henry yana jin daɗin yin wani wasa da ake kira chess da rukunin makarantarsu kuma yana son ya ci wasan neman zakara wa makarantarsu .
Amma , domin yana wasan chess a kowane ƙarshen mako , ba ya fita wa’azi ko kuma halartan taro yadda ya kamata .
Henry ya ce ya lura cewa ya saka harkokin makaranta kan gaba fiye da ibadarsa ga Allah .
Saboda haka , ya tsai da shawara ya daina wasan chess da yake wa makarantarsu . —⁠ Matta 6 :⁠ 33 .
13 .
Ta yaya kasancewa da aminci ga Allah zai taimaka mana mu jimre da matsaloli a cikin iyalinmu ?
13 A wani lokaci , zai yi wuya a kasance da aminci ga dukan mambobin iyalinmu a lokaci ɗaya .
Alal misali , Ken ya ce : “ Ina son in riƙa ziyarar mahaifiyata da ta tsufa a kai a kai kuma ta zo ta zauna tare da mu a wani lokaci .
Amma , mahaifiyata da matata ba sa shiri . ”
Ya ci gaba da cewa : “ Idan har ina son in faranta wa ɗaya rai dole sai na sa ɗayan baƙin ciki . ”
Ken ya yi tunani a kan abin da Littafi Mai Tsarki ya ce kuma ya fahimci cewa a wannan yanayin ya kamata ya faranta wa matarsa rai kuma ya kasance da aminci a gare ta .
Saboda haka , sai ya tsai da wata shawara da ta faranta wa matarsa rai .
Ya bayyana wa matarsa dalilin da ya sa ya kamata ta so mahaifiyarsa .
Ya kuma bayyana wa mahaifiyarsa dalilin da ya sa ya kamata ta riƙa daraja matarsa . —⁠ Karanta Farawa 2 : 24 ; 1 Korintiyawa 13 : 4 , 5 .
SA’AD DA WANI ƊAN’UWA YA YI MANA MUMMUNAR FAHIMTA KO KUMA YA YI MANA RASHIN ADALCI
14 .
Ta yaya Saul ya yi wa Jonathan rashin adalci ?
14 Za mu kasance da aminci ga Jehobah idan wani ɗan’uwa da ke ja - gora a cikin ikilisiya ya yi mana rashin adalci .
Allah ne ya naɗa Sarki Saul , duk da haka bai bi da ɗansa yadda ya dace ba .
Bai fahimci dalilin da ya sa Jonathan yake ƙaunar Dauda ba .
Saboda haka , sa’ad da Jonathan ya yi ƙoƙari ya taimaki Dauda , Saul ya yi fushi sosai , kuma ya kunyantar da ɗansa a gaban mutane da yawa .
Amma , duk da haka , Jonathan ya yi wa mahaifinsa biyayya .
Ƙari ga haka , ya kasance da aminci ga Jehobah da kuma Dauda , wanda Allah ya zaɓa ya zama sarkin Isra’ila daga baya . —⁠ 1 Sama’ila 20 : 30 - 41 .
15 .
Me ya kamata mu yi idan wani ɗan’uwa ya yi mana rashin adalci ?
15 ‘ Yan’uwan da suke ja - gora a cikin ikilisiyoyi a yau suna ƙoƙari su bi da kowa yadda ya dace .
Amma waɗannan ‘ yan’uwa ajizai ne , shi ya sa ba za su fahimci dalilin da ya sa muka yi wani abu a wani lokaci ba .
( 1 Sama’ila 1 : 13 - 17 ) Saboda haka , idan aka yi mana rashin adalci ko kuma ba a fahimce mu ba , bari mu kasance da aminci ga Jehobah .
SA’AD DA CIKA ALKAWARINMU YAKE DA WUYA
16 .
A waɗanne yanayi ne za mu kasance da aminci ga Allah kuma ba za mu yi son kai ba ?
16 Saul yana son Jonathan ya zama sarki a maimakon Dauda .
( 1 Sama’ila 20 : 31 ) Amma , Jonathan yana ƙaunar Jehobah kuma ya kasance da aminci a gare shi .
Saboda haka , maimakon ya zama mai son kai , Jonathan ya zama abokin Dauda kuma ya cika alkawarinsa a gare shi .
Hakika , duk wani amintacce mai ƙaunar Jehobah yana “ cika alkawuran da ya yi ko ta halin ƙaƙa . ”
( Zabura 15 : 4 , Littafi Mai Tsarki ) Za mu cika alkawuran da muka yi domin muna da aminci ga Allah .
Alal misali , idan muka yi yarjejeniya na kasuwanci , za mu yi abin da muka yi alkawarinsa ko da hakan yana da wuya .
Kuma idan muna fuskantar matsaloli a aurenmu , za mu nuna ƙaunarmu ga Jehobah ta wajen kasancewa da aminci ga mijinmu ko kuma matarmu . —⁠ Karanta Malakai 2 : 13 - 16 .
Idan muka yi yarjejeniya na kasuwanci , za mu yi abin da muka yi alkawari za mu yi domin muna da aminci ga Allah ( Ka duba sakin layi na 16 )
17 .
Ta yaya wannan nazarin ya taimaka maka ?
17 Ya kamata mu kasance da aminci ga Allah ko da a mawuyacin yanayi ne , kamar Jonathan .
Saboda haka , bari mu kasance da aminci ga ‘ yan’uwanmu sa’ad da suka ɓata mana rai .
Sa’annan za mu sa Jehobah farin ciki , kuma hakan ne zai fi sa mu farin ciki .
( Misalai 27 : 11 ) Muna da tabbaci cewa zai albarkace mu kuma ya kula da mu .
A talifi na gaba za mu za mu koyi darasi daga wasu mutane a zamanin Dauda , da suka kasance da aminci da kuma waɗanda ba su yi hakan ba .
[ 1 ] ( sakin layi na 9 ) An canja wasu sunaye .
MA’ANAR WASU KALMOMI
Kasancewa da aminci ga Jehobah : Muna ƙaunar Jehobah kuma muna yi masa biyayya a kowane lokaci .
A mawuyacin yanayi , muna tunanin abin da Jehobah yake so mu yi kuma mu yi masa biyayya domin muna ƙaunarsa fiye da kowa ko kuma wani abu
“ Masu mulki ” : Gwamnatoci da ma’aikatansu da Jehobah ya ba su iko a kanmu .
Yana so mu daraja su kuma mu yi musu biyayya idan abin da suke so mu yi ya jitu da umurnin da Jehobah ya ba mu
Ka Koyi Darasi Daga Amintattun Bayin Jehobah
“ Me ne Ubangiji yake biɗa gareka kuma , sai aikin gaskiya , da son jinƙai , ka yi tafiya da tawali’u tare da Allahnka ? ” — MIKAH 6 : 8 .
WAƘOƘI : 63 , 43
MECE CE AMSARKA ?
Wane ne ya cancanci mu nuna masa aminci ?
Me ya sa yadda Jonathan ya bi da Dauda ya sha bambam da yadda Abner ya bi da shi ?
Waɗanne halaye ne za su taimaka mana mu kasance da aminci ga Allah , kuma ta yaya za mu yi hakan ?
1 , 2 . Ta yaya Dauda ya nuna cewa ya kasance da aminci ga Allah ?
( Ka duba hoton da ke shafin nan . )
SAUL da sojojinsa 3,000 suna neman Dauda a cikin jejin Yahuda don su kashe shi .
Amma wata rana da dare , Dauda da mutanensa suka gano wurin da Saul da sojojinsa suka kafa sansaninsu .
Dukansu suna barci , sai Dauda da Abishai suka taka a hankali suka wuce sojojin kuma suka je wurin da Saul yake kwance .
Abishai ya yi wa Dauda magana a kunne cewa : “ Ka bar ni in nashe shi da māshi , bugu ɗaya in sha zaransa da ƙasa , ba ni sāke bugunsa na biyu kuma . ”
Amma Dauda bai bar shi ya kashe Saul ba .
Ya gaya wa Abishai cewa : “ Kada a hallaka shi : gama wa ke da iko shi miƙa hannunsa a kan shafaffe na Ubangiji , ya zama marar - laifi ? ”
Sai ya bayyana cewa : “ Ubangiji ya sawaƙa in miƙa hannuna a kan shafaffe na Ubangiji . ” —⁠ 1 Sama’ila 26 : 8 - 12 .
2 Dauda ya fahimci abin da kasancewa da aminci ko kuma yin biyayya ga Jehobah yake nufi .
Ya san cewa yana bukata ya daraja Saul kuma bai kamata ya yi tunanin yi masa rauni ba .
Me ya sa ?
Domin Allah ya zaɓe Saul ya zama sarkin Isra’ila .
A yau ma , Jehobah ya bukaci bayinsa su kasance da aminci a gare shi kuma su riƙa daraja masu iko . —⁠ Karanta Mikah 6 :⁠ 8 .
3 .
Ta yaya Abishai ya kasance da aminci ga Dauda ?
3 Abishai ya daraja Dauda don ya san cewa Allah ne ya zaɓe Dauda ya zama Sarki .
Duk da haka , bayan Dauda ya zama sarki , ya yi zunubai masu tsanani .
Ya kwana da matar Uriah , sai ya gaya wa Joab cewa ya tabbata an kashe Uriah a yaƙi .
( 2 Sama’ila 11 : 2 - 4 , 14 , 15 ; 1 Labarbaru 2 : 16 ) Joab ɗan’uwan Abishai ne , saboda haka , wataƙila Abishai ya ji abin da Dauda ya yi , amma ya ci gaba da daraja Dauda .
Ƙari ga haka , Abishai shugaban sojoji ne kuma zai iya yin amfani da ikonsa ya mai da kansa Sarki , amma bai yi hakan ba .
A maimakon haka , ya yi wa Dauda hidima kuma ya kāre shi daga maƙiyansa . —⁠ 2 Sama’ila 10 : 10 ; 20 : 6 ; 21 : 15 - 17 .
4 . ( a ) Ta yaya Dauda ya kafa misalin kasancewa da aminci ga Allah ? ( b ) Waɗanne misalai ne za mu tattauna ?
4 Dauda ya kasance da aminci duk rayuwarsa .
Sa’ad da yake matashi , ya kashe ƙaton nan Goliath wanda yake zagin Jehobah da kuma Isra’ilawa .
( 1 Sama’ila 17 : 23 , 26 , 48 - 51 ) A lokacin da Dauda yake sarauta , Jehobah ya tura annabi Nathan ya tsauta masa don zunubai da ya yi .
Nan da nan , Dauda ya amince cewa ya yi zunubi kuma ya tuba .
( 2 Sama’ila 12 : 1 - 5 , 13 ) Daga baya , sa’ad da Dauda ya tsufa , ya ba da gudummawar abubuwa masu tamani da yawa don a yi amfani da su wajen gina haikalin Jehobah .
( 1 Labarbaru 29 : 1 - 5 ) Hakika , Dauda ya yi zunubai masu tsanani a rayuwarsa , amma bai daina kasancewa da aminci ga Allah ba .
( Zabura 51 : 4 , 10 ; 86 :⁠ 2 ) A wannan talifin , za mu tattauna misalan Dauda da wasu mutane a zamaninsa kuma za mu koyi yadda za mu kasance da aminci ga Jehobah maimakon ‘ yan Adam .
Ƙari ga haka , za mu tattauna wasu halaye da za su taimaka mana mu kasance da aminci .
ZA KA KASANCE DA AMINCI GA JEHOBAH KUWA ?
5 .
Wane darasi ne muka koya daga kuskuren da Abishai ya yi ?
5 Sa’ad da Abishai yake so ya kashe Saul , yana so ya nuna biyayyarsa ga Dauda ne .
Amma Dauda ya san cewa kashe “ shafaffe na Ubangiji ” zunubi ne . Saboda haka , bai yarda Abishai ya kashe sarki Saul ba .
( 1 Sama’ila 26 : 8 - 11 ) Darasi mai muhimmanci da za mu koya a nan shi ne : Sa’ad da muke bukata mu yanke shawara a kan ko wane ne za mu yi masa biyayya , ya kamata mu yi tunani a kan ƙa’idodin Littafi Mai Tsarki da za su taimaka mana a yanayin .
Ya fi muhimmanci mu kasance da aminci ga Jehobah fiye da kowa
6 .
Ko da yake mukan so nuna aminci ga ‘ yan gidanmu da abokanmu , me ya sa ya kamata mu yi hattara ?
6 Mukan so nuna aminci ga waɗanda muke ƙauna , kamar abokanmu ko kuma ‘ yan gidanmu .
Amma da yake mu ajizai ne , zuciyarmu za ta iya rinjayar mu .
( Irmiya 17 :⁠ 9 ) Saboda haka , idan wanda muke ƙauna yana yin abin da ba shi da kyau kuma ya bar ƙungiyar Jehobah , wajibi ne mu tuna cewa kasancewa da aminci ga Jehobah ya fi faranta wa mutane rai muhimmanci . —⁠ Karanta Matta 22 :⁠ 37 .
7 .
Ta yaya wata ‘ yar’uwa ta kasance da aminci ga Allah a wani yanayi mai wuya ?
7 Idan aka yi wa wani a gidanku yankan zumunci , za ka iya nuna wa Jehobah cewa kana da aminci a gare shi .
Alal misali , an yi wa mahaifiyar wata mai suna Anne yankan zumunci , sai ta kira Anne a waya cewa tana so ta ziyarce ta . [ 1 ] ( Ka duba ƙarin bayani . )
Mahaifiyar Anne ta ce ranta ya ɓace don kowa a iyalin ya ƙi ya yi mata magana .
Anne ba ta ji daɗi ba kuma ta gaya wa mahaifiyarta cewa za ta rubuta mata wasiƙa .
Kafin ta rubuta wasiƙar , Anne ta yi bimbini a kan wasu ƙa’idodin Littafi Mai Tsarki .
( 1 Korintiyawa 5 : 11 ; 2 Yohanna 9 - 11 ) Sai ta rubuta wasiƙar kuma ta bayyana cikin sanin yakamata cewa mahaifiyarta ce ta yi watsi da iyalin sa’ad da ta yi zunubi kuma ta ƙi tuba .
Anne ta gaya wa mahaifiyarta cewa ta tuba kuma ta komo ga Jehobah don hakan ne zai sa ta sake yin farin ciki . —⁠ Yaƙub 4 :⁠ 8 .
8 .
Waɗanne halaye ne za su taimaka mana mu kasance da aminci ga Allah ?
8 Amintattun bayin Jehobah a zamanin Dauda sun kasance da tawali’u da kirki da kuma ƙarfin zuciya .
Bari mu tattauna yadda waɗannan halayen za su taimaka mana mu kasance da aminci ga Jehobah .
WAJIBI NE MU ZAMA MASU TAWALI’U
9 .
Me ya sa Abner ya yi ƙoƙarin kashe Dauda ?
9 Ɗan Saul , wato Jonathan da kuma shugaban sojojin Isra’ila , Abner sun ga lokacin da Dauda ya kawo kan Goliath zuwa wurin Sarki Saul .
Jonathan ya zama abokin Dauda kuma ya kasance da aminci a gare shi .
( 1 Sama’ila 17 : 57 – 18 :⁠ 3 ) Amma Abner bai yi hakan ba .
Daga baya ma , ya taimaka wa Saul a lokacin da yake so ya kashe Dauda .
( 1 Sama’ila 26 : 1 - 5 ; Zabura 54 :⁠ 3 ) Jonathan da Abner sun san cewa Allah ne ya zaɓi Dauda ya zama sarkin Isra’ila bayan Saul .
Amma bayan mutuwar Saul , Abner bai goyi bayan Dauda ba .
A maimakon haka , ya yi ƙoƙarin sa ɗan Saul mai suna Ish - bosheth ya zama sarki .
Daga baya , wataƙila , Abner ya yi ƙoƙarin mai da kansa sarki , mai yiwuwa shi ya sa ya kwana da ɗaya daga cikin matan Saul .
( 2 Sama’ila 2 : 8 - 10 ; 3 : 6 - 11 ) Me ya sa Jonathan da Abner suka kasance da ra’ayi dabam - dabam game da Dauda ?
Domin Jonathan ya kasance da aminci ga Jehobah kuma shi mai tawali’u ne .
10 .
Me ya sa Absalom bai kasance da aminci ga Allah ba ?
10 Ɗan Sarki Dauda mai suna Absalom bai da aminci ga Allah don shi ba mai tawali’u ba ne .
Ya so ya zama sarki , saboda haka , ya “ shirya karusa da dawakai domin kansa , da mutum hamsin masu - gudu a gabansa . ” ( 2 Sama’ila 15 :⁠ 1 ) Ƙari ga haka , ya rinjayi Isra’ilawa da yawa su goyi bayansa .
Har ma ya yi ƙoƙarin kashe mahaifinsa duk da cewa ya san Jehobah ne ya sa Dauda ya zama sarkin Isra’ila . —⁠ 2 Sama’ila 15 : 13 , 14 ; 17 : 1 - 4 .
11 .
Ta yaya za mu amfana daga labarin Abner da Absalom da kuma Baruch da ke cikin Littafi Mai Tsarki ?
11 Idan mutum ba mai tawali’u ba ne kuma yana neman ƙarin girma , zai yi wuya ya kasance da aminci ga Allah .
Ko da yake muna ƙaunar Jehobah kuma ba ma so mu kasance da son zuciya kamar waɗannan mugaye , wato Abner da Absalom , wajibi ne mu yi hattara don kada mu soma sha’awar kuɗi ko kuma aikin da zai sa mu ɗauki kanmu da muhimmanci ainun .
Hakan zai ɓata dangantakarmu da Jehobah .
Baruch sakataren Irmiya ya yi sha’awar abin da bai da shi kuma saboda haka , ya daina farin ciki a ibadarsa ga Jehobah .
Sai Jehobah ya gaya wa Baruch : “ Duba , abin da na gina , shi zan rushe ; abin da na dasa kuma , shi zan tumɓuke ; wannan kuwa ko’ina a cikin ƙasar nan .
Kana fa biɗa wa kanka manyan abu ?
Kada ka biɗe su . ”
( Irmiya 45 : 4 , 5 ) Baruch ya saurari Jehobah .
Hakazalika , ya kamata mu saurare Jehobah don nan ba da daɗewa ba , zai halaka wannan muguwar duniya .
Sa’ad da ka shawarci ɗan’uwanka ya je ya gaya wa dattawa abin da ya yi , kana taimakonsa ne kuma kana biyayya ga Jehobah
12 .
Ka bayyana dalilin da ya sa ba za mu iya kasancewa da aminci ga Allah ba idan mu masu son zuciya ne .
12 Wani ɗan’uwa a Mexico mai suna Daniel ya fuskanci matsalar kasancewa da aminci ga Jehobah .
Yana so ya auri wadda ba ta bauta wa Jehobah .
Daniel ya ce : “ Na ci gaba da rubuta mata wasiƙa duk da cewa na soma hidimar majagaba . ”
Amma sai ya gane cewa yana yin abin da yake so ne don son zuciya .
Ba ya biyayya ga Allah , kuma yana bukatar ya zama mai tawali’u .
Saboda haka , ya gaya wa wani dattijon da ya ƙware game da yarinyar .
Daniel ya ce : “ Ya taimaka min in fahimci cewa ina bukata in kasance da aminci ga Allah kuma in daina rubuta mata wasiƙa .
Bayan na yi addu’a da hawaye sosai , sai na daina rubuta mata wasiƙa .
Ba da daɗewa ba , sai na soma yin farin ciki a hidimata . ”
Yanzu , Daniel ya auri mace mai ƙaunar Jehobah , kuma yana hidimar mai kula da da’ira .
AMINCI GA ALLAH ZAI TAIMAKA MANA MU ZAMA MASU ALHERI
Idan ka gane cewa abokinka ya yi zunubi mai tsanani , shin za ka ba shi shawara ya je ya sami dattawa don su taimaka masa kuma za ka tabbata cewa ya yi hakan ?
( Ka duba sakin layi na 14 )
13 .
Ta yaya Nathan ya kasance da aminci ga Jehobah da kuma Dauda sa’ad da Dauda ya yi zunubi ?
13 Idan muka kasance da aminci ga Jehobah , hakan zai sa mu kasance da aminci ga wasu kuma mu taimaka musu a hanyar da ta fi dacewa .
Annabi Nathan ya kasance da aminci ga Jehobah da kuma Dauda .
Bayan Dauda ya ƙwace matar wani mutum kuma ya kashe shi , Jehobah ya tura Nathan ya yi wa Dauda gargaɗi .
Nathan ya yi ƙarfin zuciya kuma ya bi umurnin Jehobah .
Amma ya nuna hikima ta yadda ya yi wa Dauda magana cikin sanin yakamata .
Yana son ya taimaka wa Dauda ya san cewa Dauda ya yi zunubai masu tsanani .
Saboda haka , ya gaya masa labarin wani mutum mai kuɗi da ya ƙwace ɗan rago tilo na wani talaka .
Sa’ad da Dauda ya ji hakan , sai ya fusata sosai don abin da mai arzikin ya yi .
Nathan ya ce : “ Kai ne mutumin nan . ”
Sai Dauda ya fahimta cewa ya yi zunubi ga Jehobah . — 2 Sama’ila 12 : 1 - 7 , 13 .
14 .
Ta yaya za ka iya kasancewa da aminci ga Jehobah da abokinka ko kuma danginka ?
14 Kai ma za ka iya kasancewa da aminci ga Jehobah kuma ka kasance da aminci ga wasu ta wajen taimaka musu .
Alal misali , za ka iya kasancewa da hujja cewa ɗan’uwanka ya yi zunubi mai tsanani .
Wataƙila ba za ka so ka ɓata zumunci da ke tsakaninku ba , musamman ma idan mutumin abokinka ne na kud da kud ko kuma ɗan gidanku ne .
Amma ka san cewa kasancewa da aminci ga Jehobah shi ne ya fi muhimmanci .
Saboda haka , ka yi biyayya ga Jehobah kuma ka taimaka wa ɗan’uwanka .
Ka gaya masa cewa ya je ya gaya wa dattawa abin da ya yi ba tare da ɓata lokaci ba .
Idan ya ƙi zuwa , sai ka je ka gaya wa dattawa da kanka .
Ta yin hakan , kana biyayya ga Jehobah .
Ƙari ga haka , kana taimaka wa ɗan’uwanka ne , don dattawa za su iya taimaka masa ya ƙarfafa dangantakarsa da Jehobah .
Za su yi masa gyara a hankali kuma a cikin sanin yakamata . —⁠ Karanta Levitikus 5 : 1 ; Galatiyawa 6 :⁠ 1 .
MUNA BUKATAR ƘARFIN ZUCIYA DON MU KASANCE DA AMINCI GA ALLAH
15 , 16 .
Me ya sa Hushai ya bukaci ƙarfin zuciya don ya kasance da aminci ga Jehobah ?
15 Hushai wani amintaccen abokin Sarki Dauda ne .
Sa’ad da mutane suke son su naɗa Absalom sarki , Hushai yana son ya kasance da aminci ga Dauda da kuma Allah , amma yana bukatar ƙarfin zuciya don ya yi hakan .
Ya san cewa Absalom ya je Urushalima da sojojinsa kuma Dauda ya tsere .
( 2 Sama’ila 15 : 13 ; 16 : 15 ) Amma mene ne Hushai ya yi ?
Ya juya bayansa ga Dauda don ya goyi bayan Absalom ne ?
A’a .
Ko da yake Dauda ya tsufa kuma mutane da yawa suna so su kashe shi , Hushai ya kasance da aminci ga Dauda don Jehobah ne ya naɗa Dauda sarki .
Saboda haka , Hushai ya je ya sami Dauda a Dutsen Zaitun . —⁠ 2 Sama’ila 15 : 30 , 32 .
16 Dauda ya gaya wa Hushai ya koma Urushalima kuma ya nuna kamar yana goyon bayan Absalom don hakan zai sa Absalom ya saurari shawararsa a maimakon shawarar Ahithophel .
Hushai ya yi ƙarfin zuciya kuma ya sa ransa cikin haɗari don ya yi biyayya ga Dauda kuma ya kasance da aminci ga Jehobah .
Dauda ya yi addu’a don Jehobah ya taimaka wa Hushai kuma abin da ya faru ke nan .
Absalom ya bi shawarar Hushai a maimakon na Ahithophel . —⁠ 2 Sama’ila 15 : 31 ; 17 :⁠ 14 .
17 .
Me ya sa muke bukatar ƙarfin zuciya don mu kasance da aminci ?
17 Muna bukatar mu kasance da ƙarfin zuciya kuma mu yi biyayya ga Jehobah maimakon mu yi abin da ‘ yan gidanmu ko abokan aikinmu ko hukuma take so mu yi .
Alal misali , wani ɗan’uwa mai suna Taro a ƙasar Japan ya faranta wa iyayensa rai tun lokacin da yake yaro .
Yana musu biyayya da kuma kasance da aminci a gare su don yana ƙaunarsu .
Amma sa’ad da Shaidun Jehobah suka soma yin nazarin Littafi Mai Tsarki da shi , iyayensa sun yi ƙoƙarin hana shi .
Hakan ya sa shi baƙin ciki kuma ya yi fargabar gaya musu cewa zai soma halartar taro .
Ɗan’uwa Taro ya ce : “ Sun ɓata rai sosai kuma sun hana ni ziyararsu a gida a cikin shekaru da dama .
Na yi ta addu’a don in sami ƙarfin zuciya kuma in manne wa shawarar da na yi .
Yanzu , sun ɗan canja ra’ayinsu kuma ina ziyararsu a kai a kai . ” —⁠ Karanta Misalai 29 :⁠ 25 .
18 .
Ta yaya ka amfana daga nazarin wannan talifin ?
18 Dauda da Jonathan da Nathan da kuma Hushai sun kasance da aminci ga Jehobah kuma sun yi farin ciki . Mu ma za mu yi farin ciki idan muka yi hakan .
Kada mu zama kamar Abner da Absalom da suka ci amana .
Gaskiya ne cewa mu ajizai ne kuma mukan yi kuskure .
Amma mu ƙudiri niyyar kasancewa da aminci ga Jehobah kuma mu nuna cewa yin hakan ne ya fi muhimmanci a rayuwarmu .
[ 1 ] ( sakin layi na 7 ) An canja wasu sunaye .
MA’ANAR WASU KALMOMI
Idan muna da aminci da kuma tawali’u , za mu mai da hankali ga abin da Jehobah yake so mu yi , ba abin da muke so ba
Idan mu masu aminci ne da kuma kirki , za mu riƙa taimaka wa mutane , kuma za mu bi da su yadda Jehobah yake so
Idan muna da aminci da kuma ƙarfin zuciya , za mu yi biyayya ga Jehobah ko da yin hakan yana da wuya ko kuma muna fargaba
