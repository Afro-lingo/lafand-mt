( Ka Sáàmù 123 : ​ 1 - 4 . )
Ó sọ pé bí ìránṣẹ́ kan ṣe máa ń wojú ọ̀gá rẹ̀ , bẹ́ẹ̀ náà ló ṣe yẹ ká máa wojú Jèhófà .
Kí ni onísáàmù yìí ní lọ́kàn ?
Ìránṣẹ́ kan máa ń wojú ọ̀gá rẹ̀ kí ọ̀gá náà lè fún un ní oúnjẹ , kó sì dáàbò bò ó , àmọ́ ìránṣẹ́ kan tún gbọ́dọ̀ máa wojú ọ̀gá rẹ̀ kó lè fòye mọ ohun tí ọ̀gá rẹ̀ ń fẹ́ , kó sì ṣe é .
Lọ́nà kan náà , ó yẹ ká máa yẹ Ọ̀rọ̀ Ọlọ́run wò lójoojúmọ́ , ká lè mọ ohun tí Jèhófà fẹ́ kẹ́nì kọ̀ọ̀kan wa ṣe , ká sì ṣe bẹ́ẹ̀ gẹ́lẹ́ .
Ìgbà yẹn lọ́kàn wa tó lè balẹ̀ pé Jèhófà máa ràn wá lọ́wọ́ nígbà tí ìṣòro bá dé . ​ — Éfé .
5 : 17 .
Kí ló lè pín ọkàn wa níyà débi tá ò fi ní wojú Jèhófà mọ́ ?
Lóòótọ́ , a mọ̀ pé ó ṣe pàtàkì ká máa wojú Jèhófà nígbà gbogbo , àmọ́ nígbà míì , àwọn nǹkan kan lè pín ọkàn wa níyà .
Ohun tó ṣẹlẹ̀ sí Màtá tó jẹ́ ọ̀rẹ́ Jésù gan - an nìyẹn .
Bíbélì sọ pé Màtá “ ní ìpínyà - ọkàn nítorí bíbójútó ọ̀pọ̀lọpọ̀ ojúṣe . ”
Tí obìnrin olóòótọ́ yìí bá lè ní ìpínyà ọkàn láìka pé Jésù wà pẹ̀lú rẹ̀ níbẹ̀ , kò yẹ kó yà wá lẹ́nu pé irú ẹ̀ lè ṣẹlẹ̀ sáwa náà .
Torí náà , kí ló lè pín ọkàn wa níyà débi tá ò fi ní wojú Jèhófà mọ́ ?
Nínú àpilẹ̀kọ yìí , a máa rí bí ìwà àti ìṣe àwọn míì ṣe lè pín ọkàn wa níyà .
A sì máa rí ohun tá a lè ṣe ká lè máa wojú Jèhófà nígbà gbogbo .
Kí nìdí tó fi yani lẹ́nu pé Mósè ò wọ Ilẹ̀ Ìlérí ?
Gbogbo ìgbà ni Mósè máa ń wojú Jèhófà fún ìtọ́sọ́nà .
Kódà , Mósè “ ń bá a lọ ní fífẹsẹ̀múlẹ̀ ṣinṣin bí ẹni tí ń rí Ẹni tí a kò lè rí . ”
( Ka Hébérù 11 : ​ 24 - 27 . )
Bíbélì tiẹ̀ sọ pé “ kò tíì sí wòlíì kan rí , tí ó tíì dìde ní Ísírẹ́lì bí Mósè , ẹni tí Jèhófà mọ̀ lójúkojú . ”
Bó tilẹ̀ jẹ́ pé Mósè sún mọ́ Jèhófà gan - an , síbẹ̀ ó pàdánù àǹfààní tó ní láti wọ Ilẹ̀ Ìlérí .
Kí ló fà á ?
5 - 7 .
Ìṣòro wo ló jẹyọ lẹ́yìn táwọn ọmọ Ísírẹ́lì kúrò ní Íjíbítì , báwo sì ni Mósè ṣe yanjú ọ̀rọ̀ náà ?
Kò pé oṣù méjì táwọn ọmọ Ísírẹ́lì kúrò ní Íjíbítì ni ìṣòro ńlá kan jẹyọ , kódà wọn ò tíì dé Òkè Sínáì tí wàhálà náà fi ṣẹlẹ̀ .
Àwọn èèyàn náà bẹ̀rẹ̀ sí í ráhùn pé kò sómi , wọ́n sì bẹ̀rẹ̀ sí í kùn sí Mósè .
Ọ̀rọ̀ yẹn le débi pé Mósè ké jáde sí Jèhófà pé : “ Kí ni èmi yóò ti ṣe ti àwọn ènìyàn yìí sí ?
Ní ìgbà díẹ̀ sí i , wọn yóò sọ mí lókùúta ! ”
Jèhófà dá Mósè lóhùn , ó sì fún un ní ìtọ́ni tó ṣe kedere .
Jèhófà sọ pé kó mú ọ̀pá rẹ̀ , kó lu àpáta tó wà ní Hórébù , omi á sì jáde nínú rẹ̀ .
Bíbélì sọ pé : “ Mósè ṣe bẹ́ẹ̀ ní ojú àwọn àgbà ọkùnrin Ísírẹ́lì . ”
Àwọn ọmọ Ísírẹ́lì sì mu omi débi tó tẹ́ wọn lọ́rùn , ìṣòro náà sì yanjú . ​ — Ẹ́kís .
17 : ​ 5 , 6 .
Ìwé Mímọ́ tún sọ pé Mósè “ pe orúkọ ibẹ̀ ní Másà àti Mẹ́ríbà , nítorí aáwọ̀ àwọn ọmọ Ísírẹ́lì àti nítorí dídán tí wọ́n dán Jèhófà wò , pé : ‘ Jèhófà ha wà ní àárín wa tàbí kò sí ? ’
” Àwọn orúkọ yẹn sì bá a mu gan - an torí wọ́n túmọ̀ sí “ Ìdánwò ” àti “ Aáwọ̀ . ”
Báwo lohun tó ṣẹlẹ̀ ní Mẹ́ríbà ṣe rí lára Jèhófà ?
Lójú Jèhófà , kì í ṣe Mósè làwọn ọmọ Ísírẹ́lì kùn sí , òun gan - an ni wọ́n ṣọ̀tẹ̀ sí .
( Ka Sáàmù 95 : ​ 8 , 9 . )
Ó hàn gbangba pé ohun táwọn ọmọ Ísírẹ́lì ṣe kò dáa rárá .
Mósè sì ṣe ohun tó tọ́ ní ti pé , ojú Jèhófà ló wò fún ìtọ́sọ́nà , ó sì tẹ̀ lé ìtọ́ni tí Jèhófà fún un .
Ìṣòro wo ló jẹyọ nígbà tó kù díẹ̀ káwọn ọmọ Ísírẹ́lì wọ Ilẹ̀ Ìlérí lẹ́yìn nǹkan bí ogójì ọdún ?
Kí ni Mósè ṣe nígbà tí irú ìṣòro yìí tún jẹyọ lẹ́yìn nǹkan bí ogójì [ 40 ] ọdún ?
Àgbègbè kan nítòsí Kádéṣì làwọn ọmọ Ísírẹ́lì wà , ibẹ̀ sì sún mọ́ Ilẹ̀ Ìlérí .
Nígbà tó yá , wọ́n pe àgbègbè yìí náà ní Mẹ́ríbà . * Kí nìdí ?
Ìdí ni pé àwọn ọmọ Ísírẹ́lì tún ráhùn níbẹ̀ pé àwọn ò rómi mu .
Àmọ́ lọ́tẹ̀ yìí , Mósè ṣàṣìṣe , ohun tó sì gbẹ̀yìn ẹ̀ ò dáa rárá .
Ìtọ́ni wo ni Jèhófà fún Mósè , àmọ́ kí ni Mósè ṣe ?
( Wo àwòrán tó wà níbẹ̀rẹ̀ àpilẹ̀kọ yìí . )
Kí ni Mósè ṣe nígbà tí wọ́n bẹ̀rẹ̀ sí í ráhùn ?
Ó yíjú sí Jèhófà fún ìtọ́sọ́nà .
Àmọ́ lọ́tẹ̀ yìí Jèhófà ò sọ fún un pé kó lu àpáta náà .
Ohun tó sọ fún Mósè ni pé kó mú ọ̀pá rẹ̀ , kó pe àwọn èèyàn náà jọ níwájú àpáta náà , kó sì bá àpáta náà sọ̀rọ̀ .
Àmọ́ Mósè ò bá àpáta náà sọ̀rọ̀ .
Inú tó ń bí i sí àwọn èèyàn náà mú kó pariwo mọ́ wọn pé : “ Ẹ gbọ́ , nísinsìnyí , ẹ̀yin ọlọ̀tẹ̀ !
Ṣé láti inú àpáta gàǹgà yìí ni kí a ti mú omi jáde fún yín ? ”
Lẹ́yìn ìyẹn , ó lu àpáta náà , kódà kò fi mọ sórí ẹ̀ẹ̀kan , ẹ̀ẹ̀mejì ló lu àpáta yẹn . ​ — Núm .
20 : ​ 10 , 11 .
Báwo lohun tí Mósè ṣe ṣe rí lára Jèhófà ?
Inú bí Jèhófà gan - an sí ohun tí Mósè ṣe .
Kí nìdí tí Jèhófà fi bínú ?
Onírúurú nǹkan ló lè fà á .
Bá a ṣe sọ lẹ́ẹ̀kan , ó ṣeé ṣe kí inú bí Jèhófà torí pé Mósè ò tẹ̀ lé ìtọ́ni tó ṣẹ̀ṣẹ̀ fún un .
Bí Mósè ṣe lu àpáta yẹn , kí ló ṣeé ṣe káwọn èèyàn yẹn máa rò nípa iṣẹ́ ìyanu náà ?
Ohun míì tún wà tó ṣeé ṣe kó fà á .
Akọ òkúta làwọn àpáta tó wà ní Mẹ́ríbà àkọ́kọ́ .
Kò sí béèyàn ṣe lè lù ú tó tí omi máa jáde nínú rẹ̀ .
Àmọ́ òkúta ẹfun tí kò fi bẹ́ẹ̀ lágbára làwọn àpáta tó wà ní Mẹ́ríbà kejì .
Torí pé òkúta ẹfun kì í fi bẹ́ẹ̀ lágbára , omi sábà máa ń wà nínú rẹ̀ , àwọn èèyàn sì lè fa omi náà jáde .
Bí Mósè ṣe lu àpáta tí kò lágbára yẹn lẹ́ẹ̀mejì , ṣé kò ní dà bíi pé àpáta yẹn ló mú omi inú rẹ̀ jáde fúnra rẹ̀ , pé kì í ṣe Jèhófà ló ṣe iṣẹ́ ìyanu náà ?
Bí Mósè ṣe lu àpáta yẹn dípò kó bá a sọ̀rọ̀ , ṣé àwọn èèyàn náà máa gbà pé Jèhófà ló ṣe iṣẹ́ ìyanu yìí ?
* A ò lè fi gbogbo ẹnu sọ .
Kí ni nǹkan míì tó ṣeé ṣe kó fà á tí Jèhófà fi bínú sí Mósè àti Áárónì ?
Ohun míì tún wà tó ṣeé ṣe kó fà á tí Jèhófà fi bínú sí Mósè àti Áárónì .
Ẹ kíyè sóhun tí Mósè sọ fáwọn èèyàn náà , ó ní : “ Ṣé láti inú àpáta gàǹgà yìí ni kí a ti mú omi jáde fún yín ? ”
Nígbà tí Mósè lo ọ̀rọ̀ náà “ kí a , ” ó ṣeé ṣe kó máa tọ́ka sí òun àti Áárónì .
Ohun tó sọ yẹn ju ẹnu ẹ̀ lọ torí pé kò fún Jèhófà tó ṣe iṣẹ́ ìyanu náà ní ọ̀wọ̀ tó yẹ ẹ́ .
Ó ṣeé ṣe kó jẹ́ pé bọ́rọ̀ ṣe rí nìyẹn torí pé Sáàmù 106 : ​ 32 , 33 sọ pé : “ Síwájú sí i , wọ́n fa ìtánni - ní - sùúrù níbi omi Mẹ́ríbà , tí ó fi jẹ́ pé nǹkan burú fún Mósè nítorí wọn .
Nítorí pé wọ́n mú ẹ̀mí rẹ̀ korò , ó sì bẹ̀rẹ̀ sí fi ètè rẹ̀ sọ̀rọ̀ lọ́nà ìwàǹwára . ”
* Èyí ó wù kó jẹ́ , Mósè ò fi ògo fún Jèhófà .
Jèhófà wá sọ fún Mósè àti Áárónì pé : ‘ Ẹ̀yin méjèèjì ṣọ̀tẹ̀ sí àṣẹ ìtọ́ni mi . ’
Ẹ̀ṣẹ̀ ńlá nìyẹn lóòótọ́ !
Kí nìdí tá a fi lè sọ pé ìdájọ́ tí Jèhófà ṣe fún Mósè tọ̀nà , ó sì bá ìdájọ́ òdodo mu ?
Jèhófà ò retí pé Mósè àti Áárónì ló máa hu irú ìwà yẹn , ìdí ni pé aṣáájú ni wọ́n jẹ́ fún àwọn èèyàn náà .
Ṣáájú ìgbà yẹn , àwọn ọmọ Ísírẹ́lì kan ṣọ̀tẹ̀ sí Jèhófà , Jèhófà ò sì jẹ́ kí odindi ìran náà wọ Ilẹ̀ Ìlérí fún ìwà ọ̀tẹ̀ wọn .
Torí náà , ó tọ̀nà , ó sì bá ìdájọ́ òdodo mu pé irú ìdájọ́ kan náà ni Jèhófà ṣe fún Mósè torí ìwà ọ̀tẹ̀ tó hù .
Bíi tàwọn ọlọ̀tẹ̀ yòókù , Jèhófà ò jẹ́ kí Mósè wọ Ilẹ̀ Ìlérí .
14 , 15 .
Kí ló mú kí Mósè ṣọ̀tẹ̀ ?
Kí ló mú kí Mósè ṣọ̀tẹ̀ ?
Ẹ kíyè sí ohun tí Sáàmù 106 : ​ 32 , 33 sọ lẹ́ẹ̀kan sí i , ó ní : “ Síwájú sí i , wọ́n fa ìtánni - ní - sùúrù níbi omi Mẹ́ríbà , tí ó fi jẹ́ pé nǹkan burú fún Mósè nítorí wọn .
Nítorí pé wọ́n mú ẹ̀mí rẹ̀ korò , ó sì bẹ̀rẹ̀ sí fi ètè rẹ̀ sọ̀rọ̀ lọ́nà ìwàǹwára . ”
Bó tilẹ̀ jẹ́ pé Jèhófà làwọn ọmọ Ísírẹ́lì ṣẹ̀ , Mósè lẹni tó ń bínú .
Dípò kó kó ara rẹ̀ níjàánu , ṣe ló sọ̀rọ̀ láìronú nípa ohun tó máa tẹ̀yìn ẹ̀ yọ .
Mósè jẹ́ kí ohun táwọn míì ṣe pín ọkàn rẹ̀ níyà , kò sì wojú Jèhófà mọ́ .
Òótọ́ ni pé Mósè ṣe ohun tó tọ́ nígbà tí ọ̀rọ̀ yẹn kọ́kọ́ ṣẹlẹ̀ .
Àmọ́ bọ́dún ṣe ń gorí ọdún , àìmọye ìgbà ni Mósè fara da ìwà ọ̀tẹ̀ táwọn ọmọ Ísírẹ́lì hù , ó ṣeé ṣe kéyìí ti mú kí nǹkan sú u , kára sì máa kan án .
Ó tún lè jẹ́ pé bí nǹkan ṣe rí lára rẹ̀ ló gbà á lọ́kàn dípò kó máa ronú nípa bó ṣe máa fògo fún Jèhófà .
Kí nìdí tó fi yẹ ká ronú lórí ohun tí Mósè ṣe ?
Tí irú wòlíì olóòótọ́ bíi Mósè bá lè ní ìpínyà ọkàn , kó sì kọsẹ̀ , kò sí àní - àní pé irú nǹkan bẹ́ẹ̀ lè ṣẹlẹ̀ sáwa náà .
Bíi ti Mósè , àwa náà ò ní pẹ́ wọ ilẹ̀ ìṣàpẹẹrẹ kan , ìyẹn ayé tuntun tí Jèhófà ṣèlérí .
Ó dájú pé kò sẹ́ni tó máa fẹ́ kí irú àǹfààní yìí bọ́ mọ́ òun lọ́wọ́ .
Àmọ́ , tá ò bá fẹ́ kó bọ́ mọ́ wa lọ́wọ́ , a ò gbọ́dọ̀ jẹ́ kí ohunkóhun pín ọkàn wa níyà bá a ṣe ń wojú Jèhófà , a sì gbọ́dọ̀ máa ṣe ìfẹ́ rẹ̀ nígbà gbogbo .
Kí la lè kọ́ látinú àṣìṣe Mósè ?
Kí lá jẹ́ ká kó ara wa níjàánu tínú bá ń bí wa ?
Máa kó ara rẹ níjàánu tínú bá ń bí ẹ .
Kódà tó bá jẹ́ pé ìṣòro kan náà là ń kojú léraléra , “ ẹ má ṣe jẹ́ kí a juwọ́ sílẹ̀ ní ṣíṣe ohun tí ó dára lọ́pọ̀lọpọ̀ , nítorí ní àsìkò yíyẹ àwa yóò kárúgbìn bí a kò bá ṣàárẹ̀ . ”
Tẹ́nì kan bá ṣe ohun tó bí wa nínú tàbí tí ìwà rẹ̀ máa ń múnú bí wa , ṣé a máa ń ronú ká tó sọ̀rọ̀ ?
Tẹ́nì kan bá múnú bí wa , Bíbélì sọ pé ká “ yàgò fún ìrunú . ”
Àmọ́ ìrunú ta ni ẹsẹ Bíbélì yẹn ń sọ ?
Ti Jèhófà ni .
( Ka Róòmù 12 : ​ 17 - 21 . )
Kí nìyẹn túmọ̀ sí ? Dípò ká bínú tẹ́nì kan bá ṣẹ̀ wá , ṣe ló yẹ ká ṣe sùúrù , ká jẹ́ kí Jèhófà bójú tó ọ̀rọ̀ náà nígbà tó bá tó àsìkò lójú rẹ̀ .
Àmọ́ tá a bá ń wá bá a ṣe máa gbẹ̀san , a jẹ́ pé a ò wojú Jèhófà mọ́ , a ò sì bọ̀wọ̀ fún un nìyẹn .
Kí ló yẹ ká fi sọ́kàn nígbà tí Jèhófà bá fún wa ní ìtọ́ni ?
Máa tẹ̀ lé àwọn ìtọ́ni tó dé kẹ́yìn .
Ṣé a máa ń tẹ̀ lé àwọn ìtọ́ni Jèhófà tó dé kẹ́yìn ?
Tó bá jẹ́ bẹ́ẹ̀ , a ò ní máa ronú pé bá a ṣe ń ṣe nǹkan tẹ́lẹ̀ sàn ju ìtọ́ni tuntun tá a gbà lọ .
Kàkà bẹ́ẹ̀ , ẹsẹ̀kẹsẹ̀ làá máa tẹ̀ lé ìtọ́ni èyíkéyìí tí Jèhófà bá fún wa nípasẹ̀ ètò rẹ̀ .
Lẹ́sẹ̀ kan náà , a gbọ́dọ̀ ṣọ́ra ká “ má ṣe ré kọjá àwọn ohun tí a ti kọ̀wé rẹ̀ . ”
Tá a bá ń tẹ̀ lé àwọn ìtọ́ni Jèhófà , à ń wojú Jèhófà nìyẹn .
Àṣìṣe àwọn míì ń múnú bí olùtọ́jú èrò yìí . Kí ni àpẹẹrẹ Mósè kọ́ wa ?
( Wo Ìpínrọ̀ 19 )
Kí ló yẹ ká ṣe tá ò bá fẹ́ kí àṣìṣe àwọn míì ba àjọṣe wa pẹ̀lú Jèhófà jẹ́ ?
Má ṣe jẹ́ kí àṣìṣe àwọn míì ba àjọṣe rẹ pẹ̀lú Jèhófà jẹ́ .
Tá a bá ń wojú Jèhófà , a ò ní máa bínú nítorí àṣìṣe àwọn míì , a ò sì ní jẹ́ kíyẹn ba àjọṣe wa pẹ̀lú Jèhófà jẹ́ .
Èyí ṣe pàtàkì pàápàá tó bá jẹ́ pé àwa náà ń múpò iwájú nínú ètò Ọlọ́run bíi ti Mósè .
Òótọ́ ni pé ẹnì kọ̀ọ̀kan wa ló ‘ máa ṣiṣẹ́ ìgbàlà rẹ̀ yọrí pẹ̀lú ìbẹ̀rù àti ìwárìrì . ’
Síbẹ̀ ká fi sọ́kàn pé bí àǹfààní tá a ní bá ṣe pọ̀ tó , bẹ́ẹ̀ ni ohun tí Jèhófà ń béèrè lọ́wọ́ wa ṣe máa pọ̀ tó .
Àmọ́ tá a bá nífẹ̀ẹ́ Jèhófà dénú , kò sóhun tó máa fa ìkọ̀sẹ̀ fún wa , kò sì sóhun táá mú ká fi Jèhófà sílẹ̀ . ​ — Sm .
119 : 165 ; Róòmù 8 : ​ 37 - 39 .
Kí la pinnu láti ṣe ?
Nǹkan ò rọrùn rárá lásìkò tá à ń gbé yìí .
Torí náà , ó ṣe pàtàkì pé ká máa wojú Ẹni “ tí ń gbé ní ọ̀run ” nígbà gbogbo , ká lè fòye mọ ohun tó fẹ́ ká ṣe .
Ohun tó ṣẹlẹ̀ sí Mósè tẹ̀ ẹ́ mọ́ wa lọ́kàn pé , a ò gbọ́dọ̀ jẹ́ kí ìwà àti ìṣe àwọn míì ba àjọṣe wa pẹ̀lú Jèhófà jẹ́ .
Dípò ká fìbínú hùwà táwọn míì bá ṣàṣìṣe , ṣe ló yẹ ká pinnu láti jẹ́ kí ‘ ojú wa máa wo Jèhófà Ọlọ́run wa , títí yóò fi fi ojú rere hàn sí wa . ’ ​ — Sm .
123 : ​ 1 , 2 .
Mẹ́ríbà yìí yàtọ̀ sí Mẹ́ríbà tó wà nítòsí Réfídímù .
Àkọ́kọ́ wà nítòsí Másà , ìkejì yìí sì wà nítòsí Kádéṣì .
Wọ́n sọ àgbègbè méjèèjì yìí ní Mẹ́ríbà nítorí aáwọ̀ tó ṣẹlẹ̀ níbẹ̀ . ​ — Wo àwòrán ilẹ̀ tó wà ní Apá 7 nínú ìwé Àfikún Ìsọfúnni Láti Lóye Ọ̀rọ̀ Ọlọ́run .
Nígbà tí Ọ̀jọ̀gbọ́n John A .
Beck ń sọ nípa ìtàn yìí , ó ní : “ Ìtàn àtẹnudẹ́nu àwọn Júù kan sọ pé , àwọn ọlọ̀tẹ̀ yẹn ráhùn sí Mósè pé : ‘ Mósè mọ̀ pé àpáta yìí ò fi bẹ́ẹ̀ lágbára !
Tó bá jẹ́ pé lóòótọ́ ló fẹ́ ṣe iṣẹ́ ìyanu , kó mú omi jáde látinú àpáta míì . ’
” Àmọ́ ìtàn àtẹnudẹ́nu lásán lèyí .
Wo Ilé - ìṣọ́nà , October 15 , 1987 , “ Ibeere Lati Ọwọ Awọn Onkawe . ”
Bẹ́ẹ̀ ni , ti pé wọ́n sun inú ilé kan náà mọ́jú jẹ́ ẹ̀rí pé ó ṣeé ṣe kí wọ́n ti ṣèṣekúṣe , èyí sì lè gba pé kí àwọn alàgbà gbé ìgbìmọ̀ onídàájọ́ dìde àyàfi tó bá jẹ́ pé ìṣẹ̀lẹ̀ náà wáyé lábẹ́ àwọn ipò tí kò ṣeé yẹ̀ sílẹ̀ . ​ — 1 Kọ́r .
6 : 18 .
Ìgbìmọ̀ àwọn alàgbà máa ṣàyẹ̀wò ọ̀ràn náà dáadáa kí wọ́n tó lè gbé ìgbìmọ̀ onídàájọ́ dìde .
Bí àpẹẹrẹ : Ṣé àwọn méjèèjì ń fẹ́ ara wọn sọ́nà ?
Ṣé àwọn alàgbà ti fún wọn nímọ̀ràn nípa bí wọ́n ṣe ń fìfẹ́ hàn síra wọn láwọn ìgbà kan ?
Kí ló fà á tí wọ́n fi ní láti sùn pa pọ̀ lálẹ́ ọjọ́ náà ?
Ṣé wọ́n ti ṣètò tẹ́lẹ̀ pé àwọn á jọ sun ibẹ̀ mọ́jú ?
Ǹjẹ́ ó ṣeé ṣe kí wọ́n sùn lọ́tọ̀ọ̀tọ̀ lọ́jọ́ náà , àbí àwọn ipò àìròtẹ́lẹ̀ kan ló wáyé tó fi jẹ́ pé kò sóhun tí wọ́n lè ṣe ju pé kí wọ́n sùn pa pọ̀ ?
Ibo lẹnì kọ̀ọ̀kan wọ́n sùn sí ?
Níwọ̀n bó ti jẹ́ pé ipò kọ̀ọ̀kan máa ń yàtọ̀ síra , àwọn nǹkan míì wà táwọn alàgbà tún máa gbé yẹ̀ wò .
Lẹ́yìn tí ìgbìmọ̀ àwọn alàgbà bá ti gbé ọ̀ràn náà yẹ̀ wò fínnífínní , wọ́n á pinnu bóyá ohun táwọn méjèèjì ṣe máa gba pé kí wọ́n gbé ìgbìmọ̀ onídàájọ́ dìde .
© 2018 Watch Tower Bible and Tract Society of Pennsylvania
KÓKÓ IWÁJÚ ÌWÉ :
Bí wọ́n ṣe máa ń ṣe ìkẹ́kọ̀ọ́ Bíbélì pẹ̀lú àwọn tó nífẹ̀ẹ́ sí òtítọ́ rèé nínú ẹ̀wọ̀n lórílẹ̀ - èdè Bọ̀géríà
IYE AKÉDE
IYE ÌKẸ́KỌ̀Ọ́ BÍBÉLÌ
ÀWỌN TÓ WÁ SÍBI ÌRÁNTÍ IKÚ KRISTI ( 2017 )
Ìtẹ̀jáde yìí kì í ṣe títà .
Ó jẹ́ ara iṣẹ́ ìkọ́nilẹ́kọ̀ọ́ Bíbélì kárí ayé tá à ń fi ọrẹ àtinúwá tì lẹ́yìn .
Tó o bá fẹ́ ṣètọrẹ , jọ̀wọ́ lọ sí ìkànnì wa www.jw.org / yo .
Bá ò bá fi hàn pé ó yàtọ̀ , inú Bíbélì Ìwé Mímọ́ ní Ìtumọ̀ Ayé Tuntun , la ti mú gbogbo ẹsẹ Ìwé Mímọ́ tá a lò
Òun ni kí o máa sìn , òun ni kí o sì rọ̀ mọ́ . ” ​ — DIU .
10 : 20 .
ORIN : 28 , 32
Bó tilẹ̀ jẹ́ pé Kéènì àti Sólómọ́nì sọ pé Jèhófà làwọn ń sìn , kí nìdí tí wọ́n fi pàdánù ojú rere Jèhófà ?
Kí ni Mósè àti Áárónì ṣe kí wọ́n lè fi hàn pé àwọn jẹ́ adúróṣinṣin sí Jèhófà ?
Kí la gbọ́dọ̀ ṣe kí Jèhófà lè fàánú hàn sí wa , kó sì dárí jì wá ?
1 , 2 . ( a ) Kí nìdí tó fi yẹ ká wà lọ́dọ̀ Jèhófà ?
( b ) Kí la máa jíròrò nínú àpilẹ̀kọ yìí ?
KÒ SÍ àní - àní pé ti Jèhófà ló yẹ ká ṣe .
Ìdí ni pé kò sẹ́ni tó lágbára , tó gbọ́n , tó sì nífẹ̀ẹ́ tó Ọlọ́run wa !
Ó dájú pé kò sẹ́ni tí kò ní fẹ́ wà lọ́dọ̀ Jèhófà .
Síbẹ̀ , àwọn ìránṣẹ́ Ọlọ́run kan wà tó fi Jèhófà sílẹ̀ nígbà tí wọ́n kojú àdánwò .
Nínú àpilẹ̀kọ yìí , a máa jíròrò àpẹẹrẹ àwọn kan tó sọ pé ti Jèhófà làwọn ń ṣe , àmọ́ tó jẹ́ pé nǹkan tí Jèhófà kórìíra ni wọ́n ń lọ́wọ́ sí .
Bá a ṣe ń gbé àpẹẹrẹ wọn yẹ̀ wò , a máa rí àwọn ẹ̀kọ́ pàtàkì tó máa mú ká pinnu láti jẹ́ adúróṣinṣin sí Jèhófà lábẹ́ ipòkípò .
Kí nìdí tí Jèhófà fi kìlọ̀ fún Kéènì , kí ni Jèhófà sọ fún un ?
Ẹ jẹ́ ká wo àpẹẹrẹ Kéènì .
Bó tilẹ̀ jẹ́ pé Kéènì sọ pé òun ń sin Jèhófà , síbẹ̀ Jèhófà ò fojúure wo ìjọsìn Kéènì .
Ìdí sì ni pé ìkórìíra ti ń jọba lọ́kàn rẹ̀ .
Jèhófà wá kìlọ̀ fún Kéènì pé : “ Bí ìwọ bá yíjú sí ṣíṣe rere , ara rẹ kò ha ní yá gágá bí ?
Ṣùgbọ́n bí ìwọ kò bá yíjú sí ṣíṣe rere , ẹ̀ṣẹ̀ lúgọ sí ẹnu ọ̀nà , ìfàsí - ọkàn rẹ̀ sì wà fún ọ ; ní tìrẹ , ìwọ yóò ha sì kápá rẹ̀ bí ? ”
Ṣe ló dà bí ìgbà tí Jèhófà ń sọ fún Kéènì pé , “ Tó o bá ronú pìwà dà , tó o sì dúró sọ́dọ̀ mi , èmi náà ò ní fi ẹ́ sílẹ̀ . ”
Kí ni Kéènì ṣe nígbà tí Jèhófà fún un nímọ̀ràn ?
Jèhófà máa fojúure hàn sí Kéènì tó bá lè fa èrò burúkú tó wà lọ́kàn rẹ̀ tu .
Àmọ́ Kéènì ò gba ìmọ̀ràn tí Jèhófà fún un .
Kàkà bẹ́ẹ̀ , èrò burúkú tó wà lọ́kàn rẹ̀ àti ẹ̀mí ìmọtara - ẹni - nìkan tó ní mú kó hùwà burúkú .
Nígbà tí Kéènì wà lọ́dọ̀ọ́ , ó ṣeé ṣe kó má ronú ẹ̀ rí pé ọjọ́ kan ń bọ̀ tóun máa fi Jèhófà sílẹ̀ .
Àmọ́ bọ́jọ́ ṣe ń gorí ọjọ́ , Kéènì hùwà burúkú , ó ṣọ̀tẹ̀ sí Jèhófà , ó sì pa àbúrò rẹ̀ !
Irú èrò wo ló lè mú ká pàdánù ojú rere Jèhófà ?
Bíi ti Kéènì , àwọn Kristẹni kan lónìí sọ pé àwọn ń sin Jèhófà , àmọ́ wọ́n tún ń lọ́wọ́ sí àwọn nǹkan tí Jèhófà kórìíra .
Bí àpẹẹrẹ , ẹnì kan lè máa lọ sípàdé déédéé , kó sì máa kópa tó jọjú lóde ẹ̀rí .
Irú àwọn èrò burúkú bẹ́ẹ̀ lè mú kó hùwàkiwà .
Òótọ́ ni pé àwọn èèyàn lè má mọ ohun tá à ń rò tàbí ohun tá à ń ṣe .
Àmọ́ ká rántí pé Jèhófà rí ohun gbogbo , ó sì máa mọ̀ tá ò bá sìn ín tọkàntọkàn . ​ — Ka Jeremáyà 17 : ​ 9 , 10 .
Báwo ni Jèhófà ṣe ń ràn wá lọ́wọ́ ká lè “ kápá ” èrò òdì ?
Tá a bá ṣàṣìṣe , Jèhófà ṣì máa ń mú sùúrù fún wa .
Bí àpẹẹrẹ , Jèhófà fìfẹ́ rọ àwọn tó ṣi ẹsẹ̀ gbé pé : “ Ẹ padà sọ́dọ̀ mi , dájúdájú , èmi yóò sì padà sọ́dọ̀ yín . ”
Jèhófà mọ̀ pé a láwọn kùdìẹ̀ - kudiẹ tá à ń bá yí , síbẹ̀ ó fẹ́ ká sapá ká lè borí wọn .
Tá a bá ṣe bẹ́ẹ̀ , Jèhófà náà máa dúró tì wá , á sì fún wa ní okun tá a nílò nípa tara àti nípa tẹ̀mí ká lè “ kápá ” èrò òdì . ​ — Jẹ́n .
4 : 7 .
Kí ló mú kí Sólómọ́nì pàdánù ojú rere Jèhófà ?
A tún lè kẹ́kọ̀ọ́ nínú ohun tó ṣẹlẹ̀ sí Ọba Sólómọ́nì .
Nígbà tí Sólómọ́nì wà lọ́dọ̀ọ́ , ó máa ń bẹ Jèhófà pé kó tọ́ òun sọ́nà .
Jèhófà wá fún un ní ọgbọ́n tó tayọ , ó sì fún un láǹfààní láti kọ́ tẹ́ńpìlì rèǹtèrente tó wà ní Jerúsálẹ́mù .
Síbẹ̀ , Sólómọ́nì pàdánù ojú rere Jèhófà .
Kí nìdí ? Jèhófà dìídì pàṣẹ fáwọn Ọba Ísírẹ́lì pé wọn ò “ gbọ́dọ̀ sọ aya di púpọ̀ fún ara [ wọn ] , kí ọkàn - àyà [ wọn ] má bàa yà kúrò ” lọ́dọ̀ Jèhófà .
Àmọ́ Sólómọ́nì ṣàìgbọràn , ó sì fẹ́ ọgọ́rùn - ún méje [ 700 ] ìyàwó , kódà ó tún ní ọgọ́rùn - ún mẹ́ta [ 300 ] wáhàrì .
Yàtọ̀ síyẹn , ọ̀pọ̀ nínú àwọn obìnrin yìí ni kì í ṣe ọmọ Ísírẹ́lì , wọ́n sì máa ń bọ̀rìṣà .
Èyí fi hàn pé Sólómọ́nì tún rú òfin tí Ọlọ́run fáwọn ọmọ Ísírẹ́lì pé wọn ò gbọ́dọ̀ fẹ́ àwọn obìnrin àjèjì . ​ — Diu .
7 : ​ 3 , 4 .
Báwo ni ẹ̀ṣẹ̀ tí Sólómọ́nì dá ṣe burú tó ?
Díẹ̀díẹ̀ ni Sólómọ́nì ń fọwọ́ rọ́ àwọn òfin Jèhófà sẹ́gbẹ̀ẹ́ .
Bí àpẹẹrẹ , Sólómọ́nì kọ́ pẹpẹ kan fún òrìṣà Áṣítórétì , ó sì tún kọ́ òmíì fún òrìṣà Kémóṣì .
Ibẹ̀ sì lòun àtàwọn ìyàwó rẹ̀ ti ń bọ̀rìṣà .
Ibi tó wá burú sí ni pé orí òkè tó wà níwájú Jerúsálẹ́mù níbi tí tẹ́ńpìlì Jèhófà wà ló kọ́ àwọn pẹpẹ yẹn sí !
Ó ṣeé ṣe kí Sólómọ́nì máa tan ara rẹ̀ jẹ pé Jèhófà máa gbójú fo ìwà burúkú tóun hù tóun bá ṣáà ti ń rúbọ sí Jèhófà nínú tẹ́ńpìlì .
Kí ló ṣẹlẹ̀ nígbà tí Sólómọ́nì kọtí ikún sí ìkìlọ̀ Jèhófà ?
Òótọ́ kan tó yẹ ká fi sọ́kàn ni pé Jèhófà kì í gbójú fo ẹ̀ṣẹ̀ tẹ́nì kan dá .
Bíbélì sọ pé : “ Ìbínú Jèhófà sì wá ru sí Sólómọ́nì , nítorí pé ọkàn - àyà rẹ̀ ti tẹ̀ kúrò lọ́dọ̀ Jèhófà . . . , ẹni tí ó fara hàn án lẹ́ẹ̀mejì .
Nípa ohun yìí sì ni ó pàṣẹ fún un pé kí ó má tọ àwọn ọlọ́run mìíràn lẹ́yìn , ” ṣùgbọ́n kò pa àṣẹ Jèhófà mọ́ .
Torí náà , Jèhófà pa dà lẹ́yìn Sólómọ́nì , ó sì pàdánù ojúure Ọlọ́run .
Lẹ́yìn tí Sólómọ́nì kú , ìjọba Ísírẹ́lì pín sí méjì , àwọn àtọmọdọ́mọ rẹ̀ sì kojú ọ̀pọ̀ ìṣòro . ​ — 1 Ọba 11 : ​ 9 - 13 .
Kí ló lè ba àjọṣe àwa àti Jèhófà jẹ́ ?
Bíi ti Sólómọ́nì , tá a bá ń kẹ́gbẹ́ pẹ̀lú àwọn tí kò ka àwọn ìlànà Jèhófà sí , àjọṣe àwa àti Jèhófà lè bà jẹ́ .
Irú àwọn ẹni bẹ́ẹ̀ lè wà nínú ìjọ àmọ́ kó jẹ́ pé wọ́n ò ka nǹkan tẹ̀mí sí pàtàkì .
Ó sì lè jẹ́ àwọn tí kì í ṣe olùjọsìn Jèhófà bí àwọn mọ̀lẹ́bí wa , àwọn aládùúgbò wa , àwọn tá a jọ ń ṣiṣẹ́ tàbí àwọn ọmọ iléèwé wa .
Ẹni yòówù kó jẹ́ , tí àwọn tá à ń bá kẹ́gbẹ́ ò bá ka àwọn ìlànà Jèhófà sí , bópẹ́ bóyá wọ́n lè mú ká pàdánù ojúure Jèhófà .
Ṣé àwọn tó ń bá kẹ́gbẹ́ ń jẹ́ kó o túbọ̀ sún mọ́ Jèhófà ?
( Wo ìpínrọ̀ 11 )
Kí ló máa jẹ́ kó o mọ̀ bóyá kó o yẹra fẹ́nì kan tó ò ń bá kẹ́gbẹ́ ?
Ka 1 Kọ́ríńtì 15 : 33 .
Ọ̀pọ̀ èèyàn ló láwọn ànímọ́ kan tó dáa , kódà ọ̀pọ̀ àwọn tí kì í ṣe Ẹlẹ́rìí Jèhófà ni kì í hùwàkiwà .
Ṣé ìyẹn wá túmọ̀ sí pé o lè máa bá irú àwọn ẹni bẹ́ẹ̀ kẹ́gbẹ́ ?
Ó yẹ kó o ronú lórí ohun tó lè ṣẹlẹ̀ sí àjọṣe ìwọ àti Jèhófà tó o bá ń bá wọn rìn .
Ṣé wọ́n lè mú kó o túbọ̀ sún mọ́ Jèhófà ?
Kí ló máa ń jẹ wọ́n lọ́kàn ?
Bí àpẹẹrẹ , ṣé kì í ṣọ̀rọ̀ aṣọ , owó , àwọn ẹ̀rọ ìgbàlódé , bí wọ́n á ṣe gbafẹ́ àti bí wọ́n á ṣe kó nǹkan tara jọ ni wọ́n máa ń sọ ní gbogbo ìgbà ?
Ṣé wọ́n sábà máa ń sọ̀rọ̀ burúkú nípa àwọn míì , kí wọ́n sì máa sọ̀rọ̀ rírùn ?
Jésù kìlọ̀ pé : “ Lára ọ̀pọ̀ yanturu tí ń bẹ nínú ọkàn - àyà ni ẹnu ń sọ . ”
Tó o bá rí i pé àwọn tó ò ń bá rìn lè ba àjọṣe ìwọ àti Jèhófà jẹ́ , ó yẹ kó o gbé ìgbésẹ̀ kíá , kó o dín wọléwọ̀de rẹ pẹ̀lú wọn kù tàbí kó o tiẹ̀ yẹra fún wọn pátápátá . ​ — Òwe 13 : 20 .
( a ) Kí ni Jèhófà jẹ́ kó ṣe kedere sáwọn ọmọ Ísírẹ́lì lẹ́yìn tí wọ́n kúrò ní Íjíbítì ?
( b ) Kí làwọn ọmọ Ísírẹ́lì sọ nígbà tí Jèhófà sọ pé kí wọ́n dúró sọ́dọ̀ òun ?
A tún lè kẹ́kọ̀ọ́ nínú ohun tó ṣẹlẹ̀ sáwọn ọmọ Ísírẹ́lì lẹ́yìn tí wọ́n kúrò nílẹ̀ Íjíbítì .
Àwọn èèyàn náà pé jọ síwájú Òkè Sínáì .
Níbẹ̀ , Jèhófà jẹ́ kí wọ́n mọ̀ pé òun wà láàárín wọn .
Jèhófà jẹ́ kí àwọsánmà tó dúdú bo orí òkè náà , ààrá ń sán , mànàmáná ń bù yẹ̀rì , bẹ́ẹ̀ ni èéfín ń rú yọ , ìró ìwo tó ń dún láìdáwọ́dúró sì ń ròkè lálá .
Jèhófà jẹ́ káwọn ọmọ Ísírẹ́lì mọ̀ lọ́jọ́ yẹn pé òun jẹ́ “ Ọlọ́run tí ń béèrè ìfọkànsìn tí a yà sọ́tọ̀ gedegbe . ”
Ó wá mú un dá wọn lójú pé òun máa dúró ti àwọn tó bá nífẹ̀ẹ́ òun tí wọ́n sì ń pa àwọn àṣẹ òun mọ́ .
( Ka Ẹ́kísódù 20 : ​ 1 - 6 . )
Lédè míì , ṣe ni Jèhófà ń sọ fáwọn èèyàn rẹ̀ pé , “ Màá dúró tì yín tẹ́ ẹ bá dúró sọ́dọ̀ mi . ”
Ká sọ pé ìwọ náà wà níbẹ̀ lọ́jọ́ yẹn , báwo lohun tí Jèhófà sọ ṣe máa rí lára rẹ ?
Ó dájú pé ìwọ náà á dáhùn bíi táwọn ọmọ Ísírẹ́lì .
Bíbélì sọ pé wọ́n “ dáhùn ní ohùn kan , wọ́n sì wí pé : ‘ Gbogbo ọ̀rọ̀ tí Jèhófà sọ ni àwa múra tán láti ṣe . ’
” Àmọ́ kò pẹ́ sígbà yẹn lohun kan ṣẹlẹ̀ tó jẹ́ ká mọ̀ bóyá lóòótọ́ ni wọ́n jẹ́ adúróṣinṣin sí Jèhófà .
Kí ló ṣẹlẹ̀ sáwọn ọmọ Ísírẹ́lì tó fi hàn pé wọn kì í ṣe adúróṣinṣin ?
Ẹ̀rù ba àwọn ọmọ Ísírẹ́lì nígbà tí wọ́n rí àwọsánmà dúdú tó bolẹ̀ , mànàmáná tó ń bù yẹ̀rì àtàwọn nǹkan àrà míì tí Ọlọ́run ṣe .
Wọ́n wá bẹ Mósè pé kó jẹ́ agbẹnusọ fáwọn lọ́dọ̀ Jèhófà lórí Òkè Sínáì .
Mósè gòkè lọ , ó sì pẹ́ gan - an lórí òkè náà .
Làwọn ọmọ Ísírẹ́lì bá bẹ̀rẹ̀ sí í ṣàníyàn .
Ó jọ pé wọn ò mọ ohun tí wọ́n máa ṣe mọ́ torí pé wọn ò rí Mósè tó jẹ́ aṣáájú wọn .
Ó ṣeé ṣe kó jẹ́ pé àwọn ọmọ Ísírẹ́lì yẹn ti gbára lé Mósè jù , tó fi jẹ́ pé tí wọ́n ò bá rí i , àtisin Jèhófà máa dìṣòro fún wọn .
32 : ​ 1 , 2 .
Èrò òdì wo làwọn ọmọ Ísírẹ́lì ní , báwo lohun tí wọ́n ṣe ṣe rí lára Jèhófà ?
Àwọn èèyàn náà mọ̀ dáadáa pé Jèhófà kórìíra ìbọ̀rìṣà .
Àmọ́ kò pẹ́ tí Jèhófà fún wọn lófin yẹn ni wọ́n bẹ̀rẹ̀ sí í jọ́sìn ère ọmọ màlúù oníwúrà !
Ṣe làwọn ọmọ Ísírẹ́lì yẹn tan ara wọn jẹ , wọ́n rò pé àwọn ṣì ń ṣe ti Jèhófà .
Kódà , Áárónì sọ fún wọn pé “ Àjọyọ̀ fún Jèhófà ” ni wọ́n ń ṣe .
Báwo ni ohun tí wọ́n ṣe yìí ṣe rí lára Jèhófà ?
Ó dùn ún gan - an , ó sì sọ fún Mósè pé wọ́n ti “ gbé ìgbésẹ̀ tí ń fa ìparun , ” wọ́n sì “ ti yà kúrò ní ọ̀nà tí [ òun ] pa láṣẹ fún wọn láti máa rìn . ”
Èyí mú kí ‘ ìbínú Jèhófà ru ’ débi pé ó ronú àtipa wọ́n run . ​ — Ẹ́kís .
32 : ​ 5 - 10 .
15 , 16 .
Báwo ni Mósè àti Áárónì ṣe fi hàn pé àwọn jẹ́ adúróṣinṣin sí Jèhófà ?
( Wo àwòrán tó wà níbẹ̀rẹ̀ àpilẹ̀kọ yìí . )
Torí pé aláàánú ni Jèhófà , ó pinnu pé òun ò ní pa gbogbo àwọn ọmọ Ísírẹ́lì run .
Ó wá fún àwọn tó jẹ́ olóòótọ́ láǹfààní láti fi hàn pé adúróṣinṣin ni wọ́n .
Nígbà tí Mósè rí báwọn èèyàn náà ṣe ń pariwo , tí wọ́n ń kọrin , tí wọ́n sì ń jó níwájú ère náà , ṣe ló fọ́ ère náà mọ́lẹ̀ , ó sì lọ̀ ọ́ títí tó fi di lẹ́búlẹ́bú .
Lẹ́yìn náà , Mósè kéde pé : “ ‘ Ta ni ó wà ní ìhà ọ̀dọ̀ Jèhófà ?
Kí ó wá sọ́dọ̀ mi ! ’
Gbogbo àwọn ọmọ Léfì sì bẹ̀rẹ̀ sí kó ara wọn jọ sọ́dọ̀ ” Mósè . ​ — Ẹ́kís .
32 : ​ 17 - 20 , 26 .
Bó tilẹ̀ jẹ́ pé Áárónì ló bá wọn ṣe ère náà , síbẹ̀ ó ronú pìwà dà , ó sì dara pọ̀ mọ́ àwọn ọmọ Léfì tó jẹ́ adúróṣinṣin sí Jèhófà .
Kì í ṣe pé àwọn olóòótọ́ yìí jẹ́ adúróṣinṣin sí Jèhófà nìkan , ṣe ni wọ́n tún ya ara wọn sọ́tọ̀ kúrò lọ́dọ̀ àwọn aláìṣòótọ́ .
Ìpinnu tó dáa ni wọ́n ṣe yìí torí pé ẹgbẹẹgbẹ̀rún èèyàn ló pàdánù ẹ̀mí wọn lọ́jọ́ yẹn torí ìbọ̀rìṣà .
Àmọ́ , Jèhófà ṣèlérí pé òun máa bù kún àwọn ọmọ Ísírẹ́lì tó jẹ́ adúróṣinṣin . ​ — Ẹ́kís .
32 : ​ 27 - 29 .
Kí la rí kọ́ nínú ohun tí Pọ́ọ̀lù sọ nípa ohun tó ṣẹlẹ̀ sáwọn ọmọ Ísírẹ́lì ?
Nígbà tí Pọ́ọ̀lù ń sọ̀rọ̀ nípa ohun tó ṣẹlẹ̀ nígbà yẹn , ó kìlọ̀ pé : ‘ Nǹkan wọ̀nyí di àpẹẹrẹ fún wa , kí àwa má bàa di abọ̀rìṣà , bí àwọn kan nínú wọn ti ṣe .
A sì kọ̀wé wọn kí ó lè jẹ́ ìkìlọ̀ fún àwa tí òpin àwọn ètò àwọn nǹkan dé bá .
Nítorí náà , kí ẹni tí ó bá rò pé òun dúró kíyè sára kí ó má bàa ṣubú . ’
Ohun tí Pọ́ọ̀lù sọ jẹ́ kó ṣe kedere pé àwọn tó ń sin Jèhófà lè bẹ̀rẹ̀ sí í lọ́wọ́ sí ìwà burúkú tí wọ́n ò bá ṣọ́ra .
Ẹni tó lọ́wọ́ sí ìwà burúkú lè máa ronú pé òun ṣì ní àjọṣe tó dáa pẹ̀lú Jèhófà .
Àmọ́ ká fi sọ́kàn pé , ó lè máa wu ẹnì kan láti jẹ́ ọ̀rẹ́ Jèhófà tàbí kó ronú pé òun jẹ́ adúróṣinṣin , síbẹ̀ kí inú Jèhófà má dùn sẹ́ni náà . ​ — 1 Kọ́r .
10 : ​ 1 - 5 .
Kí ló lè mú kẹ́nì kan fi Jèhófà sílẹ̀ , kí ló sì máa jẹ́ àbájáde rẹ̀ ?
Bíi tàwọn ọmọ Ísírẹ́lì tó ń ṣàníyàn torí pé Mósè pẹ́ lórí Òkè Sínáì , àwa Kristẹni lónìí náà lè bẹ̀rẹ̀ sí í ṣàníyàn pé ọjọ́ ìdájọ́ Jèhófà ti ń pẹ́ jù , ká sì máa ronú pé ìgbà wo ni ayé tuntun máa dé .
Ó lè jọ pé àwọn ìlérí Jèhófà ti ń pẹ́ jù lójú wa tàbí pé wọ́n dà bí àlá tí kò lè ṣẹ .
Tá ò bá tún èrò wa ṣe , a lè bẹ̀rẹ̀ sí í lé àwọn nǹkan tara , ká sì pa ìjọsìn Jèhófà tì .
Kẹ̀rẹ̀kẹ̀rẹ̀ , àá fi Jèhófà sílẹ̀ , àá sì bẹ̀rẹ̀ sí í lọ́wọ́ sáwọn ìwà burúkú tá ò lérò pé a lè lọ́wọ́ sí tẹ́lẹ̀ .
Kí ló yẹ ká máa fi sọ́kàn nígbà gbogbo , kí sì nìdí ?
Ó yẹ ká máa fi sọ́kàn nígbà gbogbo pé Jèhófà fẹ́ ká máa ṣègbọràn sí òun látọkànwá , ká sì jọ́sìn òun nìkan .
Tá a bá ṣe ohunkóhun tó yàtọ̀ sí ìfẹ́ Jèhófà , á jẹ́ pé ìfẹ́ Sátánì la ṣe yẹn , ìgbẹ̀yìn rẹ̀ ò sì ní dáa .
Ìdí nìyẹn tí Pọ́ọ̀lù fi sọ pé : “ Ẹ kò lè máa mu ife Jèhófà àti ife àwọn ẹ̀mí èṣù ; ẹ kò lè máa ṣalábàápín ‘ tábìlì Jèhófà ’ àti tábìlì àwọn ẹ̀mí èṣù . ” ​ — 1 Kọ́r .
10 : 21 .
Báwo ni Jèhófà ṣe máa ń ràn wá lọ́wọ́ tá a bá ṣàṣìṣe ?
Ohun kan jọra nínú ìtàn Kéènì , Sólómọ́nì àti tàwọn ọmọ Ísírẹ́lì ní Òkè Sínáì .
Gbogbo wọn ló láǹfààní láti ‘ ronú pìwà dà , kí wọ́n sì yí padà . ’
Èyí fi hàn pé Jèhófà máa ń mú sùúrù fáwọn tó bá ṣàṣìṣe .
Àpẹẹrẹ Áárónì jẹ́ ká rí i pé Jèhófà máa ń dárí ji àwọn tó bá ronú pìwà dà .
Bákan náà lónìí , Jèhófà máa ń lo àwọn ìtàn inú Bíbélì , àwọn ìtẹ̀jáde tàbí ìmọ̀ràn látọ̀dọ̀ Kristẹni kan láti kìlọ̀ fún wa ká má bàa ṣàṣìṣe .
Tá a bá fi àwọn ìkìlọ̀ yìí sọ́kàn , ó dájú pé Jèhófà máa fàánú hàn sí wa .
Kí ló yẹ kó jẹ́ ìpinnu wa tá a bá kojú àdánwò tó lè mú ká fi Jèhófà sílẹ̀ ?
Ó nìdí tí Jèhófà fi ń fi inú rere àìlẹ́tọ̀ọ́sí hàn sí wa .
Inú rere yìí máa ń jẹ́ ká lè “ kọ àìṣèfẹ́ Ọlọ́run sílẹ̀ àti àwọn ìfẹ́ - ọkàn ti ayé . ”
( Ka Títù 2 : ​ 11 - 14 . )
Ohun kan ni pé tá a bá ṣì ń gbé “ nínú ètò àwọn nǹkan ìsinsìnyí , ” àá máa kojú àwọn àdánwò tó lè mú ká fi Jèhófà sílẹ̀ .
Torí náà , ẹ jẹ́ ká pinnu pé bíná ń jó , bíjì ń jà , ọ̀dọ̀ Jèhófà la máa wà torí pé ‘ Jèhófà Ọlọ́run wa ló yẹ ká bẹ̀rù .
10 : 20 .
“ Aláyọ̀ ni orílẹ̀ - èdè tí Jèhófà jẹ́ Ọlọ́run rẹ̀ , àwọn ènìyàn tí ó yàn gẹ́gẹ́ bí ogún rẹ̀ . ” ​ — SM .
33 : 12 .
ORIN : 40 , 50
Kí ni ìyàsímímọ́ àti ìrìbọmi wa ń fi hàn ?
Kí nìdí tó fi yẹ ká jẹ́ kó ṣe kedere sáwọn èèyàn pé Ẹlẹ́rìí Jèhófà ni wá ?
Kí nìdí tó fi ṣe pàtàkì ká máa ṣe inúure sáwọn ará , ká máa ràn wọ́n lọ́wọ́ , ká máa dárí jì wọ́n , ká sì máa fìfẹ́ hàn sí wọn ?
Kí nìdí tá a fi lè sọ pé Jèhófà ló ni ohun gbogbo ?
( Wo àwòrán tó wà níbẹ̀rẹ̀ àpilẹ̀kọ yìí . )
JÈHÓFÀ ló ni ohun gbogbo .
Òun ló “ ni ọ̀run , àní ọ̀run àwọn ọ̀run , ilẹ̀ ayé àti gbogbo ohun tí ó wà nínú rẹ̀ . ”
Jèhófà ló dá gbogbo èèyàn , torí náà gbogbo wa pátá jẹ́ tirẹ̀ .
Síbẹ̀ , látìgbà táláyé ti dáyé ni Ọlọ́run ti máa ń dìídì ya àwọn kan sọ́tọ̀ bí ohun ìní tó jẹ́ àkànṣe .
Àwọn wo ni Bíbélì sọ pé wọ́n jẹ́ àkànṣe ìní fún Jèhófà ?
Sáàmù 135 pe àwọn olóòótọ́ ìránṣẹ́ Jèhófà ní Ísírẹ́lì ìgbàanì ní “ àkànṣe dúkìá rẹ̀ . ”
Bákan náà , ìwé Hóséà sọ tẹ́lẹ̀ pé àwọn kan tí kì í ṣe ọmọ Ísírẹ́lì máa di èèyàn Jèhófà .
Àsọtẹ́lẹ̀ yìí ṣẹ nígbà tí Jèhófà yan àwọn tí kì í ṣe Júù láti wà lára àwọn tó máa bá Kristi jọba lọ́run .
Bíbélì pe àwọn tí Jèhófà fi ẹ̀mí mímọ́ yàn yìí ní “ orílẹ̀ - èdè mímọ́ ” àti “ àkànṣe ìní ” fún Jèhófà .
Àmọ́ , àwọn Kristẹni olóòótọ́ tí wọ́n ń retí àtigbé lórí ilẹ̀ ayé ńkọ́ ?
Jèhófà pe àwọn náà ní “ ènìyàn mi , ” ó sì tún pè wọ́n ní “ àwọn àyànfẹ́ mi . ” ​ — Aísá .
65 : 22 .
( a ) Àwọn wo ló para pọ̀ jẹ́ èèyàn Jèhófà lónìí ?
( b ) Kí la máa jíròrò nínú àpilẹ̀kọ yìí ?
Lónìí , “ agbo kékeré ” tó nírètí àtigbé lọ́run àtàwọn “ àgùntàn mìíràn ” tí wọ́n nírètí àtigbé lórí ilẹ̀ ayé ló para pọ̀ di “ agbo kan ” tí Jèhófà kà sí àwọn èèyàn rẹ̀ .
Ó dájú pé a máa fẹ́ kí Jèhófà rí i pé a mọyì àǹfààní ńlá tó fún wa láti jẹ́ èèyàn rẹ̀ .
Nínú àpilẹ̀kọ yìí , a máa jíròrò onírúurú ọ̀nà tá a lè gbà fi hàn pé a mọyì àǹfààní àrà ọ̀tọ̀ tí Jèhófà fún wa yìí .
Ọ̀nà wo la lè gbà dúpẹ́ lọ́wọ́ Jèhófà fún àǹfààní tó fún wa láti jẹ́ èèyàn rẹ̀ , báwo ni Jésù ṣe ṣe ohun tó jọ bẹ́ẹ̀ ?
Ọ̀nà kan tá a lè gbà fi hàn pé a mọyì àǹfààní tí Jèhófà fún wa yìí ni pé ká ya ara wa sí mímọ́ fún un .
Nígbà tá a ṣèrìbọmi , ṣe là ń jẹ́ kó ṣe kedere sí gbogbo èèyàn pé a ti di ti Jèhófà àti pé ìfẹ́ rẹ̀ làá máa ṣe .
Jésù ṣe ohun kan náà nígbà tó ṣèrìbọmi , ṣe ló dà bí ìgbà tó sọ fún Jèhófà pé : “ Láti ṣe ìfẹ́ rẹ , ìwọ Ọlọ́run mi , ni mo ní inú dídùn sí . ”
Jésù fi hàn pé ó wu òun láti ṣe ìfẹ́ Jèhófà , bó tilẹ̀ jẹ́ pé orílẹ̀ - èdè tí Jèhófà ti yà sí mímọ́ ni wọ́n bí i sí .
5 , 6 . ( a ) Báwo ló ṣe rí lára Jèhófà nígbà tí Jésù ṣèrìbọmi ?
( b ) Ṣàpèjúwe ìdí tí inú Jèhófà fi máa ń dùn nígbà tá a bá ya ara wa sí mímọ́ fún un bó tilẹ̀ jẹ́ pé òun ló ni ohun gbogbo .
Báwo ló ṣe rí lára Jèhófà nígbà tí Jésù ṣèrìbọmi ?
Bíbélì sọ pé : “ Lẹ́yìn tí a batisí rẹ̀ , Jésù jáde lẹ́sẹ̀kẹsẹ̀ láti inú omi ; sì wò ó !
ọ̀run ṣí sílẹ̀ , ó sì rí tí ẹ̀mí Ọlọ́run ń sọ̀kalẹ̀ bí àdàbà bọ̀ wá sórí rẹ̀ .
Wò ó !
Pẹ̀lúpẹ̀lù , ohùn kan wá láti ọ̀run tí ó wí pé : ‘ Èyí ni Ọmọ mi , olùfẹ́ ọ̀wọ́n , ẹni tí mo ti tẹ́wọ́ gbà . ’
” Bó tilẹ̀ jẹ́ pé ti Jèhófà náà ni Jésù jẹ́ tẹ́lẹ̀ , síbẹ̀ inú Jèhófà dùn nígbà tó rí bí Ọmọ rẹ̀ ṣe múra tán láti ṣe ìfẹ́ òun látọkànwá .
Bákan náà , inú Jèhófà máa ń dùn tá a bá ya ara wa sí mímọ́ fún un , ó sì dájú pé á bù kún wa . ​ — Sm .
149 : 4 .
Bí àpẹẹrẹ , ká sọ pé ọkùnrin kan gbin onírúurú òdòdó tó rẹwà sínú ọgbà rẹ̀ .
Lọ́jọ́ kan , ọmọbìnrin rẹ̀ já ọ̀kan nínú àwọn òdòdó náà , ó sì fún bàbá rẹ̀ .
Ó dájú pé bàbá náà ò ní ronú pé , ‘ Ṣebí èmi náà ni mo ni gbogbo àwọn òdòdó yìí tẹ́lẹ̀ ?
Báwo lọmọ mi ṣe máa fún mi ní nǹkan tó jẹ́ tèmi ? ’
Kàkà bẹ́ẹ̀ , inú rẹ̀ máa dùn láti gba ẹ̀bùn náà , torí ìyẹn máa jẹ́ kó mọ̀ pé ọmọ náà nífẹ̀ẹ́ òun .
Ó sì máa mọyì òdòdó tí ọmọbìnrin rẹ̀ fún un ju àwọn òdòdó tó kù nínú ọgbà rẹ̀ lọ .
Táwa náà bá ya ara wa sí mímọ́ fún Jèhófà , ó dájú pé inú rẹ̀ máa dùn gan - an sí wa . ​ — Ẹ́kís .
34 : 14 .
Báwo ni Málákì ṣe jẹ́ ká mọ̀ pé inú Jèhófà máa ń dùn sáwọn tó bá ń fínnúfíndọ̀ ṣe ìfẹ́ rẹ̀ ?
Ka Málákì 3 : 16 .
Tó bá jẹ́ pé o ò tíì ya ara rẹ sí mímọ́ , tó ò sì tíì ṣèrìbọmi , á dáa kó o ronú nípa ìdí pàtàkì tó fi yẹ kó o gbé ìgbésẹ̀ yìí .
Òótọ́ ni pé látìgbà tí wọ́n ti lóyún rẹ lo ti jẹ́ ti Jèhófà bíi ti gbogbo èèyàn tó wà láyé .
Síbẹ̀ ronú nípa bí inú Jèhófà ṣe máa dùn tó tó o bá ya ara rẹ sí mímọ́ fún un , tó o sì ń ṣe ìfẹ́ rẹ̀ torí pé ó fẹ́ jẹ́ kó ṣe kedere pé òun ni Ọba Aláṣẹ Ayé Àtọ̀run .
Ó dájú pé Jèhófà máa fojúure hàn sáwọn tó bá ń fínnúfíndọ̀ ṣe ìfẹ́ rẹ̀ , á sì kọ orúkọ wọn sínú “ ìwé ìrántí ” rẹ̀ .
8 , 9 .
Kí làwọn nǹkan tá a gbọ́dọ̀ ṣe tá ò bá fẹ́ kí Jèhófà yọ orúkọ wa kúrò nínú “ ìwé ìrántí ” rẹ̀ ?
Ó láwọn nǹkan tá a gbọ́dọ̀ ṣe tá ò bá fẹ́ kí Jèhófà yọ orúkọ wa kúrò nínú “ ìwé ìrántí ” rẹ̀ .
Málákì dìídì sọ pé a gbọ́dọ̀ ‘ bẹ̀rù Jèhófà , ká sì máa ronú lórí orúkọ rẹ̀ . ’
Tá a bá ń jọ́sìn ẹnikẹ́ni tàbí ohunkóhun míì , èyí máa mú kí Jèhófà yọ orúkọ wa kúrò nínú ìwé ìyè lọ́nà ìṣàpẹẹrẹ . ​ — Ẹ́kís .
32 : 33 ; Sm .
69 : 28 .
Ká ya ara wa sí mímọ́ kọjá ká kàn ṣèlérí fún Jèhófà pé àá máa ṣe ìfẹ́ rẹ̀ , ká sì ṣèrìbọmi .
Ẹ̀ẹ̀kan la máa ń ṣe àwọn nǹkan yìí .
Àmọ́ , ìyàsímímọ́ wa gba pé ká máa ṣègbọràn sí Jèhófà lójoojúmọ́ jálẹ̀ ìgbésí ayé wa . ​ — 1 Pét .
4 : ​ 1 , 2 .
Ìyàtọ̀ wo ló gbọ́dọ̀ wà láàárín ẹni tó ń sin Jèhófà àtẹni tí kò sìn ín ?
Nínú àpilẹ̀kọ tó ṣáájú , a sọ̀rọ̀ nípa Kéènì , Sólómọ́nì àtàwọn ọmọ Ísírẹ́lì .
Gbogbo wọn sọ pé Jèhófà làwọn ń sìn , àmọ́ ìjọsìn wọn ò tọkàn wá .
Èyí jẹ́ ká rí i pé àwọn tó bá jẹ́ ti Jèhófà gbọ́dọ̀ nífẹ̀ẹ́ ohun rere , kí wọ́n sì kórìíra ohun búburú .
Èyí sì bá a mu torí pé lẹ́yìn tí Málákì mẹ́nu kan “ ìwé ìrántí ” yẹn , Jèhófà sọ̀rọ̀ nípa “ ìyàtọ̀ láàárín olódodo àti ẹni burúkú , láàárín ẹni tí ń sin Ọlọ́run àti ẹni tí kò sìn ín . ” ​ — Mál .
3 : 18 .
Kí nìdí tó fi yẹ kó hàn kedere sáwọn míì pé Ẹlẹ́rìí Jèhófà ni wá ?
Ọ̀nà míì tá a lè gbà fi hàn pé a mọyì àǹfààní tí Jèhófà fún wa láti jẹ́ èèyàn rẹ̀ ni pé ká jẹ́ kí ìtẹ̀síwájú wa nípa tẹ̀mí “ fara hàn kedere fún gbogbo ènìyàn . ”
Bi ara rẹ pé : ‘ Táwọn míì bá rí mi , ṣé wọ́n máa gbà pé Ẹlẹ́rìí Jèhófà ni mí ?
Ṣé mo máa ń lo àǹfààní tó bá yọjú láti jẹ́ káwọn èèyàn mọ̀ pé Ẹlẹ́rìí Jèhófà ni mí ? ’
Ó máa dun Jèhófà gan - an tó bá rí i pé lẹ́yìn tóun yàn wá láti jẹ́ èèyàn rẹ̀ , ṣe là ń díbọ́n tá ò sì jẹ́ káwọn míì mọ̀ pé Ẹlẹ́rìí rẹ̀ la jẹ́ . ​ — Sm . 119 : 46 ; ka Máàkù 8 : 38 .
Ṣé bó o ṣe ń gbé ìgbésí ayé rẹ jẹ́ kó hàn kedere pé Ẹlẹ́rìí Jèhófà ni ẹ́ ?
( Wo ìpínrọ̀ 12 , 13 )
12 , 13 .
Kí làwọn kan máa ń ṣe tó máa ń mú kó ṣòro láti dá wọn mọ̀ pé Ẹlẹ́rìí Jèhófà ni wọ́n ?
Irú àwọn ẹni bẹ́ẹ̀ ń jẹ́ kí “ ẹ̀mí ayé ” máa darí wọn débi pé wọn ò yàtọ̀ sáwọn èèyàn ayé .
Ẹ̀mí burúkú yìí sì máa ń jẹ́ káwọn èèyàn lépa “ ìfẹ́ - ọkàn ti ẹran ara . ”
Bí àpẹẹrẹ , láìka gbogbo ìkìlọ̀ tá a ti gbà lórí ọ̀rọ̀ ìmúra , àwọn Kristẹni kan ṣì nífẹ̀ẹ́ sáwọn aṣọ tí kò yẹ ọmọlúàbí .
Wọ́n máa ń wọ àwọn aṣọ tó fún mọ́ra pinpin àtèyí tó ṣí ara sílẹ̀ , kódà wọ́n máa ń wọ̀ ọ́ lọ sípàdé àtàwọn àpéjọ Kristẹni míì .
Àwọn míì máa ń gẹ irun tàbí ṣe irun bíi tàwọn èèyàn ayé .
Tí irú àwọn ẹni bẹ́ẹ̀ bá wà láàárín èrò , ẹ ò ní mọ̀ bóyá èèyàn Jèhófà ni wọ́n tàbí “ ọ̀rẹ́ ayé . ” ​ — Ják .
4 : 4 .
Àwọn Kristẹni kan tún máa ń fara wé àwọn èèyàn ayé láwọn ọ̀nà míì .
Bí àpẹẹrẹ , àwọn ijó tí kò yẹ Kristẹni àtàwọn ìwà tí kò dáa làwọn kan máa ń hù láwọn àpèjẹ .
Àwọn míì máa ń gbé fọ́tò àtàwọn ọ̀rọ̀ tí kò yẹ ọmọlúàbí sórí ìkànnì àjọlò .
Wọ́n lè má tíì bá irú àwọn ẹni bẹ́ẹ̀ wí nínú ìjọ fún ẹ̀ṣẹ̀ tó burú jáì , àmọ́ wọn kì í ṣàpẹẹrẹ tó dáa , wọ́n sì lè kéèràn ran àwọn míì tó ń sapá láti máa hùwà rere nínú ìjọ . ​ — Ka 1 Pétérù 2 : ​ 11 , 12 .
Má ṣe jẹ́ kí àwọn tí kò dúró ṣinṣin sọ́dọ̀ Jèhófà kéèràn ràn ẹ́
Kí ló yẹ ká ṣe tá ò bá fẹ́ kí àjọṣe àwa àti Jèhófà bà jẹ́ ?
Ohun tí ayé yìí ń gbé lárugẹ ni “ ìfẹ́kúfẹ̀ẹ́ ara àti ìfẹ́kúfẹ̀ẹ́ ojú àti fífi àlùmọ́ọ́nì ìgbésí ayé ẹni hàn sóde lọ́nà ṣekárími . ”
Àmọ́ torí pé a jẹ́ ti Jèhófà , Bíbélì gbà wá níyànjú pé ká ‘ kọ àìṣèfẹ́ Ọlọ́run sílẹ̀ àti àwọn ìfẹ́ - ọkàn ti ayé , ká sì gbé pẹ̀lú ìyèkooro èrò inú àti òdodo àti fífọkànsin Ọlọ́run nínú ètò àwọn nǹkan ìsinsìnyí . ’
Ó yẹ kó hàn nínú gbogbo ohun tá à ń ṣe pé èèyàn Jèhófà la jẹ́ , yálà nínú ọ̀rọ̀ àti ìṣe wa , ìmúra wa , bá a ṣe ń jẹ , bá a ṣe ń mu , ọwọ́ tá a fi mú iṣẹ́ wa àtàwọn nǹkan míì . ​ — Ka 1 Kọ́ríńtì 10 : ​ 31 , 32 .
Kí nìdí tó fi yẹ ká máa fi ìfẹ́ àti inúure hàn sáwọn ará wa ?
Ọwọ́ tá a bá fi mú àwọn ará wa máa fi hàn bóyá á mọyì àǹfààní tá a ní láti jẹ́ èèyàn Jèhófà .
Tá a bá ń fi sọ́kàn pé èèyàn Jèhófà làwọn ará wa , gbogbo ìgbà làá máa fi ìfẹ́ àti inúure hàn sí wọn .
Jésù sọ fáwọn ọmọlẹ́yìn rẹ̀ pé : “ Nípa èyí ni gbogbo ènìyàn yóò fi mọ̀ pé ọmọ ẹ̀yìn mi ni yín , bí ẹ bá ní ìfẹ́ láàárín ara yín . ” ​ — Jòh . 13 : 35 .
Àpẹẹrẹ wo nínú Òfin Mósè ló jẹ́ ká mọ bí Jèhófà ṣe ka àwọn èèyàn rẹ̀ sí pàtàkì tó ?
Ká lè mọ ọwọ́ tó yẹ ká fi mú àwọn ará wa nínú ìjọ , ẹ jẹ́ ká wo àpẹẹrẹ yìí .
Nínú tẹ́ńpìlì Jèhófà , wọ́n dìídì ya àwọn ohun èlò tó wà níbẹ̀ sí mímọ́ fún ìjọsìn tòótọ́ .
Òfin Mósè ṣe àlàyé kíkún nípa bó ṣe yẹ kí wọ́n lo àwọn nǹkan yìí , kódà ṣe ni wọ́n máa pa ẹni tó bá rú òfin náà .
Tí Jèhófà bá lè fọwọ́ pàtàkì bẹ́ẹ̀ mú àwọn ohun èlò aláìlẹ́mìí tí wọ́n ń lò nínú ìjọsìn rẹ̀ , mélòómélòó ni àwa ìránṣẹ́ rẹ̀ tó ti yàn tá a sì ti ya ara wa sí mímọ́ fún un !
Jèhófà jẹ́ ká mọ bá a ti ṣe pàtàkì tó nígbà tó sọ pé : “ Ẹni tí ó bá fọwọ́ kàn yín ń fọwọ́ kan ẹyinjú mi . ” ​ — Sek .
2 : 8 .
Kí ni Jèhófà ń ‘ fiyè sí , tó sì ń fetí sílẹ̀ ’ sí ?
Málákì sọ ohun kan tó gbàfiyèsí , ó sọ pé báwọn èèyàn Jèhófà ṣe ń bá ara wọn sọ̀rọ̀ , Jèhófà ń “ fiyè sí i , ó sì ń fetí sílẹ̀ . ”
Ó dájú pé Jèhófà “ mọ àwọn tí í ṣe tirẹ̀ . ”
Gbogbo ohun tá à ń sọ , tá a sì ń ṣe pátápátá ló mọ̀ .
Ká fi sọ́kàn pé tá ò bá fi inúure hàn sáwọn ará wa , Jèhófà ń “ fiyè sí i , ó sì ń fetí sílẹ̀ . ”
Bákan náà , Jèhófà máa ń mọ̀ tá a bá ṣe inúure sáwọn ará , tá a ràn wọ́n lọ́wọ́ , tá a dárí jì wọ́n , tá a sì ń fìfẹ́ hàn sí wọn . ​ — Héb .
13 : 16 ; 1 Pét .
4 : ​ 8 , 9 .
Báwo la ṣe lè fi hàn pé a mọyì àǹfààní tí Jèhófà fún wa láti jẹ́ èèyàn rẹ̀ ?
Ó dájú pé ó ń wù wá láti fi hàn pé a mọyì àǹfààní tí Jèhófà fún wa láti jẹ́ èèyàn rẹ̀ .
Ọ̀kan nínú ohun tó yẹ ká ṣe ni pé ká ya ara wa sí mímọ́ fún un .
Bó tilẹ̀ jẹ́ pé àárín àwọn èèyàn tó jẹ́ “ oníwà wíwọ́ àti onímàgòmágó ” là ń gbé , síbẹ̀ a fẹ́ káwọn èèyàn rí i pé “ aláìlẹ́bi àti ọlọ́wọ́ - mímọ́ ” ni wá , a sì ń “ tàn bí atànmọ́lẹ̀ nínú ayé . ”
Torí náà , a ti pinnu láti kórìíra ohun búburú .
Yàtọ̀ síyẹn , à ń fìfẹ́ hàn sáwọn ará wa , a sì ń bọ̀wọ̀ fún wọn torí pé àwọn náà jẹ́ ti Jèhófà . ​ — Róòmù 12 : 10 .
Báwo ni Jèhófà ṣe ń bù kún àwọn tó jẹ́ tirẹ̀ ?
Bíbélì ṣèlérí pé : “ Jèhófà kì yóò ṣá àwọn ènìyàn rẹ̀ tì . ”
Bó tilẹ̀ jẹ́ pé àwọn ìṣẹ̀lẹ̀ tá ò lérò lè ṣẹlẹ̀ sí wa , síbẹ̀ ìlérí tí Jèhófà ṣe yìí dájú .
Kódà tá a bá kú , Jèhófà ò ní gbàgbé wa .
Bíbélì sọ pé : “ Bí a bá wà láàyè , a wà láàyè fún Jèhófà , bí a bá sì kú , a kú fún Jèhófà .
Nítorí náà , bí a bá wà láàyè àti bí a bá kú , a jẹ́ ti Jèhófà . ”
À ń fojú sọ́nà fún ìgbà tí Jèhófà máa jí gbogbo àwọn olóòótọ́ ìránṣẹ́ rẹ̀ tó ti kú dìde lọ́jọ́ iwájú .
Kódà ní báyìí , ọ̀pọ̀ ìbùkún là ń gbádùn .
Bí Bíbélì ṣe sọ ọ́ ló rí , pé “ aláyọ̀ ni orílẹ̀ - èdè tí Jèhófà jẹ́ Ọlọ́run rẹ̀ , àwọn ènìyàn tí ó yàn gẹ́gẹ́ bí ogún rẹ̀ . ” ​ — Sm .
33 : 12 .
NÍGBÀ tí Jésù ń kọ́ àwọn ọmọlẹ́yìn rẹ̀ nípa bí wọ́n ṣe máa wàásù ìhìn rere Ìjọba Ọlọ́run , ó jẹ́ kí wọ́n mọ̀ pé àwọn kan ò ní fẹ́ gbọ́ ọ̀rọ̀ wọn .
Bó ṣe rí lónìí náà nìyẹn , àwọn kan tá à ń wàásù fún lè jágbe mọ́ wa tàbí kí wọ́n tiẹ̀ rọ̀jò èébú lé wa lórí .
Tá ò bá ṣọ́ra , àwọn nǹkan yìí lè múnú bí wa , kó sì mú ká má fàánú hàn sáwọn èèyàn mọ́ .
Ẹni tó láàánú máa ń fi ara rẹ̀ sípò àwọn tíṣòro bá , ó máa ń ṣaájò wọn , ó sì máa ń fẹ́ ràn wọ́n lọ́wọ́ .
Àmọ́ , tá ò bá káàánú àwọn tá à ń wàásù fún , ìtara wa lè bẹ̀rẹ̀ sí í jó rẹ̀yìn , a ò sì ní fi bẹ́ẹ̀ jáfáfá mọ́ lẹ́nu iṣẹ́ ìwàásù wa .
Lọ́wọ́ kejì ẹ̀wẹ̀ , tá a bá ń káàánú àwọn tá à ń wàásù fún , ńṣe là ń koná mọ́ ìtara tá a ní fún iṣẹ́ ìwàásù . ​ —⁠ 1 Tẹs .
5 :⁠ 19 .
Kí ló lè jẹ́ káàánú àwọn tá à ń wàásù fún máa ṣe wá kódà tí kò bá tiẹ̀ rọrùn ?
Ẹ jẹ́ ká gbé àpẹẹrẹ àwọn mẹ́ta kan tá a lè fara wé yẹ̀ wò , àwọn ni , Jèhófà , Jésù àti àpọ́sítélì Pọ́ọ̀lù .
Ẹgbẹẹgbẹ̀rún ọdún ni Jèhófà ti fara da ẹ̀gàn táwọn èèyàn mú bá orúkọ rẹ̀ .
Síbẹ̀ kò yí pa dà , “ ó jẹ́ onínúrere sí àwọn aláìlọ́pẹ́ àti àwọn ẹni burúkú . ”
Bó ṣe ń mú sùúrù fún ọ̀pọ̀ ọdún fi hàn pé onínúure ni lóòótọ́ .
Yàtọ̀ síyẹn , ó fẹ́ kí “ gbogbo onírúurú ènìyàn ” rí ìgbàlà .
Lóòótọ́ , Ọlọ́run kórìíra àwọn tó ń hùwà búburú , síbẹ̀ àwa èèyàn ṣeyebíye lójú rẹ̀ kò sì fẹ́ kí ẹnikẹ́ni pa run . ​ —⁠ 2 Pét .
3 :⁠ 9 .
Jèhófà mọ̀ pé Sátánì gbọ́n féfé , ó sì ti fọ́ ojú àwọn èèyàn látàrí irọ́ tó ń gbé lárugẹ .
Ó máa ń ṣòro fáwọn kan láti kẹ́kọ̀ọ́ òtítọ́ torí pé àtikékeré ni wọ́n ti kọ́ wọn ní ẹ̀kọ́ èké , ìwàkiwà sì ti mọ́ wọn lára .
Láìka gbogbo ìyẹn sí , ó wu Jèhófà láti ran irú àwọn ẹni bẹ́ẹ̀ lọ́wọ́ .
Báwo la ṣe mọ̀ bẹ́ẹ̀ ?
Ẹ jẹ́ ká ṣàyẹ̀wò bí Jèhófà ṣe fàánú hàn sáwọn ará Nínéfè .
Lóòótọ́ , ìwà ipá kún ọwọ́ àwọn aráàlú yẹn , síbẹ̀ Jèhófà sọ fún Jónà pé : “ Kò ha sì yẹ kí n káàánú fún Nínéfè ìlú ńlá títóbi nì , inú èyí tí àwọn ènìyàn tí ó ju ọ̀kẹ́ mẹ́fà wà , tí wọn kò mọ ìyàtọ̀ rárá láàárín ọwọ́ ọ̀tún wọn àti òsì wọn ? ”
Torí pé àwọn èèyàn Nínéfè ò mọ Jèhófà , Jèhófà káàánú wọn , ìdí nìyẹn tó fi rán Jónà pé kó lọ kìlọ̀ fún wọn .
Bíi ti Jèhófà , àwa náà gbà pé ẹ̀mí àwọn èèyàn ṣeyebíye .
A lè fara wé Jèhófà tá a bá ń ṣe gbogbo ohun tá a lè ṣe láti wàásù fún ẹnikẹ́ni tó bá ṣe tán láti gbọ́ wa , kódà tó bá tiẹ̀ dà bíi pé wọ́n ò ní wá sínú òtítọ́ .
Bíi ti Baba rẹ̀ , àánú ṣe Jésù nígbà tó rí àwọn tó fẹ́ kẹ́kọ̀ọ́ nípa Ọlọ́run .
Bíbélì sọ pé : “ Nígbà tí ó rí àwọn ogunlọ́gọ̀ , àánú wọn ṣe é , nítorí a bó wọn láwọ , a sì fọ́n wọn ká bí àwọn àgùntàn tí kò ní olùṣọ́ àgùntàn . ”
Ìdí ni pé , Jésù mọ ohun tó fa ìṣòrò wọn gan - an . Ó mọ̀ pé àwọn aṣáájú ẹ̀sìn ti ṣì wọ́n lọ́nà , wọ́n sì ti mú kí nǹkan nira fún wọn .
Bó tilẹ̀ jẹ́ pé Jésù mọ̀ pé ọ̀pọ̀ lára wọn lè jẹ́ káwọn nǹkan kan dí wọn lọ́wọ́ láti di ọmọlẹ́yìn òun , síbẹ̀ ó “ kọ́ wọn ní ohun púpọ̀ . ” ​ —⁠ Máàkù 4 : ​ 1 - 9 .
Má ṣe jẹ́ kó sú ẹ tẹ́ni tó o wàásù fún ò bá tẹ́tí sí ẹ nígbà àkọ́kọ́
Àwọn nǹkan àìròtẹ́lẹ̀ lè mú kí ẹni tí kì í tẹ́tí sí wa nígbà kan bẹ̀rẹ̀ sí í nífẹ̀ẹ́ sí òtítọ́
Ó ṣeé ṣe káwọn kan lérò tí kò dáa nípa Bíbélì tàbí nípa ẹ̀sìn Kristẹni .
Ó sì lè jẹ́ pé ìwà burúkú tó kún ọwọ́ àwọn kan tó pé ara wọn ní Kristẹni ló ń kọ wọ́n lóminú .
Nígbà míì sì rèé , wọ́n lè ti gbọ́ ohun tí kì í ṣòótọ́ nípa wa .
Àyà àwọn míì lè máa já láti gbọ́ ìwàásù wa torí wọn ò fẹ́ káwọn mọ̀lẹ́bí tàbí àwọn aládùúgbò fi wọ́n ṣe yẹ̀yẹ́ .
Àwọn míì máa ń ní ẹ̀dùn ọkàn torí àwọn nǹkan tójú wọn ti rí , èyí sì lè mú kí wọ́n kọtí ikún sí ìwàásù wa .
Arábìnrin Kim tó jẹ́ míṣọ́nnárì sọ pé : “ Ọ̀pọ̀ àwọn tó wà ní ìpínlẹ̀ ìwàásù wa ló jẹ́ pé ogun ló lé wọn kúrò nílùú wọn , gbogbo nǹkan ìní wọn sì ti bógun lọ .
Ó burú débi pé wọn ò nírètí , nǹkan tojú sú wọn , wọ́n sì máa ń fura sáwọn èèyàn .
Gbogbo ìgbà la máa ń pàdé àwọn tí kì í fẹ́ ká wàásù lágbègbè yìí .
Ìgbà kan tiẹ̀ wà táwọn kan lù mí lóde ẹ̀rí . ”
Kí ló mú kí Kim máa fàánú hàn sáwọn èèyàn láìka ìwà tí wọ́n ń hù sí i ?
Ó sọ pé : “ Mo máa ń fi ohun tó wà ní Òwe 19 : 11 sọ́kàn , ẹsẹ Bíbélì yẹn sọ pé : ‘ Ìjìnlẹ̀ òye tí ènìyàn ní máa ń dẹwọ́ ìbínú rẹ̀ dájúdájú . ’
Bí mo ṣe máa ń ronú nípa ohun tójú àwọn èèyàn náà ti rí , àánú wọn máa ń ṣe mí .
Kẹ́ ẹ sì máa wò ó , kì í ṣe gbogbo wọn náà ló burú o !
A tiẹ̀ láwọn ìkẹ́kọ̀ọ́ Bíbélì kan ládùúgbò yẹn . ”
Ó yẹ ká bi ara wa pé , ‘ Ká sọ pé èmi náà kì í ṣe Ẹlẹ́rìí Jèhófà , tí wọ́n sì wá wàásù fún mi , báwo ni màá ṣe hùwà sí wọn ? ’
Bí àpẹẹrẹ , ká sọ pé a ti gbọ́ onírúurú ọ̀rọ̀ burúkú nípa àwọn Ẹlẹ́rìí Jèhófà , ó ṣeé ṣe káwa náà má fẹ́ gbọ́ ìwàásù wọn , ó sì máa gba pé káwọn Ẹlẹ́rìí fàánú hàn sí wa .
Tá a bá ń fi ọ̀rọ̀ tí Jésù sọ sọ́kàn pé ohun tá a bá fẹ́ káwọn èèyàn máa ṣe sí wa làwa náà gbọ́dọ̀ máa ṣe sáwọn míì , àánú àwọn tá à ń wàásù fún á máa ṣe wa kódà tó bá tiẹ̀ ṣòro fún wa láti ṣe bẹ́ẹ̀ . ​ —⁠ Mát .
7 :⁠ 12 .
Àpọ́sítélì Pọ́ọ̀lù fàánú hàn sáwọn èèyàn tó fi mọ́ àwọn tó tako iṣẹ́ ìwàásù rẹ̀ .
Kí nìdí ?
Ìdí ni pé kò gbàgbé irú ẹni tóun náà jẹ́ nígbà kan rí .
Ó sọ pé : “ Tẹ́lẹ̀ rí mo jẹ́ asọ̀rọ̀ òdì àti onínúnibíni àti aláfojúdi .
Bí ó tilẹ̀ rí bẹ́ẹ̀ , a fi àánú hàn sí mi , nítorí tí mo jẹ́ aláìmọ̀kan , tí mo sì gbé ìgbésẹ̀ nínú àìnígbàgbọ́ . ”
Pọ́ọ̀lù ò jẹ́ gbàgbé bí Jèhófà àti Jésù ṣe fàánú hàn sí i .
Ìdí nìyẹn tó fi lè fi ara rẹ̀ sípò àwọn tó ń ṣàtakò sí iṣẹ́ wàásù rẹ̀ torí pé irú ẹni tóun náà jẹ́ tẹ́lẹ̀ nìyẹn .
Kí ni Pọ́ọ̀lù ṣe nígbà tó pàdé àwọn tó ti jingíri sínú ẹ̀kọ́ èké ?
Àpẹẹrẹ kan ni ohun tó ṣẹlẹ̀ nígbà tí Pọ́ọ̀lù dé ìlú Áténì . Ìṣe 17 : 16 sọ pé inú bí i gan - an nígbà tó rí i pé “ ìlú ńlá náà kún fún òrìṣà . ”
Síbẹ̀ , ohun tó bí Pọ́ọ̀lù nínú nílùú yẹn gan - an ló fi jẹ́rìí fún wọn .
Pọ́ọ̀lù máa ń lo onírúurú ọ̀nà láti wàásù fáwọn tí àṣà ìbílẹ̀ wọn yàtọ̀ síra kó lè ‘ rí i dájú pé òun gba àwọn kan là . ’ ​ —⁠ 1 Kọ́r .
9 : ​ 20 - 23 .
A lè fi ohun tí wọ́n mọ̀ bẹ̀rẹ̀ ọ̀rọ̀ wa , àá sì tipa bẹ́ẹ̀ wàásù “ ìhìn rere ohun tí ó dára jù ” fún wọn .
Arábìnrin Dorothy sọ pé : “ Ọ̀pọ̀ àwọn tó wà ní ìpínlẹ̀ ìwàásù wa ni wọ́n ti kọ́ pé Ọlọ́run ti le koko jù àti pé kì í rí tèèyàn rò .
Mo máa ń kọ́kọ́ gbóríyìn fún wọn pé wọ́n tiẹ̀ gba Ọlọ́run gbọ́ , lẹ́yìn náà màá wá fi ohun tí Bíbélì sọ nípa ànímọ́ Jèhófà tó fani mọ́ra àtàwọn ìlérí rẹ̀ ọjọ́ iwájú hàn wọ́n . ”
Bá a ṣe túbọ̀ ń sún mọ́ òpin “ àwọn ọjọ́ ìkẹyìn ” yìí , ìwà àti ìṣe àwọn tá à ń wàásù fún á “ máa tẹ̀ síwájú láti inú búburú sínú búburú jù . ”
Síbẹ̀ , a gbọ́dọ̀ jẹ́ kí àánú àwọn tá à ń wàásù fún máa ṣe wá , ká má sì jẹ́ kí ìwà àti ìṣe wọn ba ayọ̀ wa jẹ́ .
Jèhófà máa fún wa lókùn ká lè “ máa fi ire ṣẹ́gun ibi . ”
Arábìnrin aṣáájú - ọ̀nà kan tó ń jẹ́ Jessica sọ pé : “ Mo sábà máa ń pàdé àwọn tó ní ìgbéraga , tí wọn ò kì í gbọ́rọ̀ wa , wọn ò sì ka àwa Ẹlẹ́rìí sí .
Ó lè bí èèyàn nínú .
Àmọ́ , mo máa ń gbàdúrà sí Jèhófà látọkàn pé kó jẹ́ kí n lè fojú tó tọ́ wo ẹni náà .
Ó máa ń jẹ́ kí n lè gbọ́kàn kúrò lórí irú èèyàn tẹ́ni náà jẹ́ , kí n sì ń ronú nípa bí mo ṣe lè ràn án lọ́wọ́ . ”
A kì í jẹ́ kó sú wa , gbogbo ìgbà là ń wá àwọn tó nífẹ̀ẹ́ sí òtítọ́
Torí pé a kì í jẹ́ kó sú wa , àwọn kan tí kì í gbọ́ wa tẹ́lẹ̀ lè wá kẹ́kọ̀ọ́ òtítọ́
Ó tún yẹ ká máa fún àwọn ará wa lọ́kùnrin àti lóbìnrin níṣìírí bá a ṣe ń ṣiṣẹ́ pọ̀ lóde ẹ̀rí .
Jessica sọ pé : “ Táwọn ará bá ń sọ ìrírí tí kò dùn mọ́ wọn tí wọ́n ní lóde ẹ̀rí , dípò kí n sọ ọ̀rọ̀ tó máa dá kún un , ńṣe ni màá fọgbọ́n yí ìjíròrò náà sí èyí tó ń gbéni rò .
Bí àpẹẹrẹ , mo lè sọ nípa bí iṣẹ́ ìwàásù wa ṣe ń tún ayé àwọn èèyàn ṣe , kódà táwọn kan ò bá tiẹ̀ dáhùn pa dà lọ́nà rere . ”
Jèhófà mọ onírúurú nǹkan tá à ń bá pàdé lẹ́nu iṣẹ́ òjíṣẹ́ wa .
Ó dájú pé inú rẹ̀ á máa dùn bó ṣe ń rí i tá à ń fara wé òun , tá a sì ń fàánú hàn sáwọn èèyàn !
Àmọ́ àánú àti sùúrù Jèhófà láàlà , kò ní máa wà títí lọ .
Torí náà , ẹ jẹ́ kó dá wa lójú pé Jèhófà mọ àkókó pàtó tó máa pa ayé yìí run .
Ní báyìí ná , iṣẹ́ ìwàásù wa jẹ́ kánjúkánjú .
Torí náà , ẹ jẹ́ ká máa fìtara wàásù , ká sì jẹ́ káàánú “ gbogbo onírúurú ènìyàn ” máa ṣe wá .
IṢẸ́ ńlá ló wà níwájú Jóṣúà yìí .
Òun ló máa ṣáájú àwọn ọmọ Ísírẹ́lì bí wọ́n ṣe fẹ́ gba ilẹ̀ ìlérí .
Àmọ́ Jèhófà fi í lọ́kàn balẹ̀ , ó sì jẹ́ kó dá a lójú pé ó máa ṣàṣeyọrí , ó sọ fún un pé : ‘ Jẹ́ onígboyà àti alágbára .
Máa pa àwọn Òfin mi mọ́ .
Máa kà á ní ọ̀sán àti ní òru , kí o lè máa ṣe gbogbo ohun tí a kọ sínú rẹ̀ .
Nígbà náà ni ìwọ yóò ṣàṣeyọrí , wàá sì hùwà ọgbọ́n . ’ ​ — Jóṣ .
1 : ​ 7 , 8 .
Kò sí àní - àní pé “ àwọn àkókò lílekoko tí ó nira láti bá lò ” là ń gbé , ọ̀pọ̀ ìṣòro làwa náà sì ń kojú .
A gbọ́dọ̀ máa ka Bíbélì déédéé , ká sì máa fi àwọn ìlànà rẹ̀ sílò .
Àmọ́ ká sòótọ́ , ọ̀pọ̀ wa ni ò gbádùn ká máa kẹ́kọ̀ọ́ , àwọn míì sì gbà pé kò rọrùn láti ṣe bẹ́ẹ̀ .
Síbẹ̀ , ó yẹ ká fi sọ́kàn pé ìkẹ́kọ̀ọ́ Bíbélì ṣe pàtàkì gan - an .
Torí náà , ká lè gbádùn ìkẹ́kọ̀ọ́ Bíbélì kó sì ṣe wá láǹfààní , á dáa ká ronú lórí àwọn àbá tó wà nínú àpótí náà “ Gbìyànjú Àwọn Àbá Yìí . ”
Onísáàmù náà kọrin pé : “ Mú kí n máa rìn ní ipa ọ̀nà àwọn àṣẹ rẹ , nítorí tí mo ní inú dídùn sí i . ”
Ó dájú pé wàá gbádùn kíka Ọ̀rọ̀ Ọlọ́run .
Wàá sì rí àwọn ìṣúra táá ṣe ẹ́ láǹfààní bó o ṣe ń walẹ̀ jìn nínú Bíbélì .
Òótọ́ ni pé àwa ò ṣáájú orílẹ̀ - èdè Ísírẹ́lì bíi ti Jóṣúà , síbẹ̀ àwa náà láwọn ìṣòro tá à ń kojú .
Torí náà , ẹ jẹ́ ká máa ka Bíbélì , ká sì máa fi àwọn ohun tá à ń kà sílò kó lè ṣe wá láǹfààní .
Tá a bá ṣe bẹ́ẹ̀ , àá ṣàṣeyọrí , àá sì máa hùwà ọgbọ́n .
Gbàdúrà kó o tó bẹ̀rẹ̀ sí í kẹ́kọ̀ọ́ .
Àwọn èrò Jèhófà ló wà nínú Bíbélì , ó sì jẹ́ kó wà lákọọ́lẹ̀ kó lè ṣe ẹ́ láǹfààní .
Torí náà bó o ṣe ń ka Bíbélì , máa gbàdúrà pé kí Jèhófà jẹ́ kó o lóye rẹ̀ , kó o lè máa rántí ohun tó o kà , kó o sì máa fi í sílò . ​ — Ẹ́sírà 7 : 10 .
Bi ara rẹ láwọn ìbéèrè bó o ṣe ń ka Bíbélì tàbí àwọn ìwé tó ń ṣàlàyé Bíbélì . O lè bi ara rẹ pé : ‘ Kí ni ibi tí mò ń kà yìí ń kọ́ mi nípa Jèhófà ?
Báwo ló ṣe kan ẹṣin ọ̀rọ̀ tí Bíbélì dá lé ?
Báwo ni mo ṣe lè fi ohun tí mo kọ́ ran àwọn míì lọ́wọ́ ? ’
Ṣàṣàrò lórí àwọn ohun tó ò ń kà .
Bi ara rẹ pé , báwo ni ohun tí mo kà yìí ṣe rí lára mi ?
Kí nìdí tó ṣe rí báyìí lára mi ?
Báwo ló ṣe kan àwọn ohun tó ti ṣẹlẹ̀ sí mi kọjá , ohun tó ń ṣẹlẹ̀ sí mi lọ́wọ́lọ́wọ́ àtohun tó ṣeé ṣe kó ṣẹlẹ̀ sí mi lọ́jọ́ iwájú ?
Báwo ni mo ṣe lè fàwọn ìlànà Bíbélì yìí sílò ?
Máa ronú lórí ohun tó ṣeé ṣe kó fà á tí Jèhófà fi kìlọ̀ fáwọn èèyàn rẹ̀ pé kí wọ́n má ṣe lọ́wọ́ sáwọn àṣà kan . Kó o sì máa ronú lórí ohun tó máa jẹ́ àbájáde rẹ̀ tí wọ́n bá ṣàìgbọràn . ​ — Diu .
32 : ​ 28 , 29 .
Máa fọkàn yàwòrán àwọn apá tó dà bí ìtàn .
Bí àpẹẹrẹ , o lè fọkàn yàwòrán ìgbà táwọn ẹ̀gbọ́n Jósẹ́fù ta Jósẹ́fù fáwọn ọmọ Íṣímáẹ́lì .
Wò ó bíi pé ìwọ gangan lọ̀rọ̀ náà ṣẹlẹ̀ sí , báwo ni ibẹ̀ ṣe rí , kí làwọn tó wà níbẹ̀ ń sọ ?
Kí làwọn ẹ̀gbọ́n Jósẹ́fù ń rò , báwo lohun tí wọ́n ṣe yìí ṣe rí lára wọn ?
Tó o bá ń fọkàn yàwòrán ohun tó ò ń kà , wàá gbádùn ìkẹ́kọ̀ọ́ náà , wàá sì rí ẹ̀kọ́ kọ́ .
Máa lo àwọn ohun èlò ìwádìí tí ètò Ọlọ́run pèsè kó o lè túbọ̀ walẹ̀ jìn .
Kọ́ bó o ṣe lè lo àwọn ohun èlò ìwádìí , ì báà jẹ́ èyí tá a tẹ̀ jáde tàbí èyí tó wà lórí ìkànnì wa .
O lè ní káwọn míì kọ́ ẹ kíwọ náà lè mọ àwọn ohun èlò ìwádìí yìí lò dáadáa .
Bí àpẹẹrẹ , ìwé atọ́ka Watch Tower Publications Index tàbí Ìwé Ìwádìí fún Àwa Ẹlẹ́rìí Jèhófà máa jẹ́ kó o rí àwọn àlàyé tí ètò Ọlọ́run ti ṣe lórí onírúurú àwọn àkòrí àtàwọn ẹsẹ Bíbélì .
O tún lè lo ìwé Àfikún Ìsọfúnni Láti Lóye Ọ̀rọ̀ Ọlọ́run láti ṣèwádìí sí i nípa ibi tí ìṣẹ̀lẹ̀ kan ti wáyé , bí àwọn ìtàn inú Bíbélì ṣe tẹ̀ lé ara wọn , òṣùwọ̀n tí wọ́n ń lò nígbà yẹn àtàwọn nǹkan míì .
Ṣàkópọ̀ àwọn kókó pàtàkì tó wà nínú ohun tó o kà kó o má bàa gbàgbé .
Ohun tó dáa jù ni pé kó o sọ ohun tó o kọ́ fáwọn míì .
Àwọn kókó wo lo lè lò lóde ẹ̀rí ?
Tó o bá ń ṣe bẹ́ẹ̀ , kì í ṣe pé wàá máa rántí àwọn kókó pàtàkì nìkan , ohun tó o kọ́ á tún ṣe àwọn míì láǹfààní .
3 Máa Rí Àrídájú Ọ̀rọ̀
8 Má Ṣe Máa Fi Ìrísí Dáni Lẹ́jọ́
Àpilẹ̀kọ àkọ́kọ́ sọ̀rọ̀ nípa àwọn nǹkan tó lè mú kó ṣòro fún wa láti rí àrídájú ọ̀rọ̀ .
Ó wá sọ àwọn ìlànà Bíbélì táá jẹ́ ká lè máa gbé ọ̀rọ̀ yẹ̀ wò dáadáa ká lè ṣe ìpinnu tó tọ́ .
Àpilẹ̀kọ kejì sọ ohun mẹ́ta táwọn èèyàn sábà máa ń wò tí wọ́n bá ń pinnu irú ẹni táwọn míì jẹ́ .
Ó tún jíròrò ohun tá a lè ṣe tá ò fi ní máa ṣe ojúsàájú .
13 Ìtàn Ìgbésí Ayé ​ — Mo Pinnu Pé Mi Ò Ní Juwọ́ Sílẹ̀
18 A Máa Láyọ̀ Tá A Bá Jẹ́ Ọ̀làwọ́
23 Máa Bá Jèhófà Ṣiṣẹ́ Lójoojúmọ́
Jèhófà dá àwa èèyàn ká lè gbádùn ìgbésí ayé wa , ká sì láyọ̀ .
Tá a bá ń lọ́wọ́ nínú iṣẹ́ Jèhófà lójoojúmọ́ , tá a sì ń rí bí ohun tá à ń ṣe ṣe ń mú kí ìfẹ́ Ọlọ́run ṣẹ , ó dájú pé a máa láyọ̀ .
Àwọn àpilẹ̀kọ yìí sọ onírúurú ọ̀nà tá a lè gbà jẹ́ ọ̀làwọ́ àtàwọn àǹfààní tá a máa rí .
28 Ìpamọ́ra ​ — Fífaradà Á Pẹ̀lú Ìrètí
31 Látinú Àpamọ́ Wa
“ Ayọ̀ . . . wà nínú fífúnni . ” ​ — ÌṢE 20 : 35 .
ORIN : 76 , 110
Kí ló mú ká gbà pé àwa èèyàn lè jẹ́ ọ̀làwọ́ ?
Tá a bá ń lo ara wa lẹ́nu iṣẹ́ ìwàásù , báwo nìyẹn ṣe máa fún wa láyọ̀ ?
Kí ni Ìwé Mímọ́ sọ tó bá dọ̀rọ̀ pé ká jẹ́ ọ̀làwọ́ ?
Báwo ni àwọn nǹkan tí Jèhófà dá ṣe jẹ́ ká mọ̀ pé ọ̀làwọ́ ni ?
KÍ JÈHÓFÀ tó bẹ̀rẹ̀ sí í dá àwọn nǹkan , òun nìkan ló dá wà .
Síbẹ̀ Jèhófà ò ro tara ẹ̀ nìkan lásìkò yìí , kàkà bẹ́ẹ̀ ó fi ìwàláàyè jíǹkí àwọn ẹ̀dá tó wà lọ́run àti láyé .
“ Ọlọ́run aláyọ̀ ” ni Jèhófà , ó sì ń fún gbogbo ìṣẹ̀dá rẹ̀ ní ohun rere .
Jèhófà jẹ́ kó ṣe kedere pé táwa náà bá fẹ́ láyọ̀ , àfi ká jẹ́ ọ̀làwọ́ , ká sì máa fún àwọn míì ní nǹkan . ​ — Róòmù 1 : 20 .
2 , 3 . ( a ) Kí nìdí tá a fi máa láyọ̀ tá a bá ń fúnni ?
( b ) Kí la máa jíròrò ?
Ọlọ́run dá àwa èèyàn ní àwòrán ara rẹ̀ .
Ìyẹn ni pé Ọlọ́run dá wa lọ́nà tá a fi máa gbé àwọn ànímọ́ rẹ̀ yọ .
Tá a bá fẹ́ láyọ̀ kí ìgbésí ayé wa sì nítumọ̀ , a gbọ́dọ̀ máa fara wé Jèhófà , ká jẹ́ kí ọ̀rọ̀ àwọn míì jẹ wá lọ́kàn , ká sì máa fúnni látọkàn wá .
Kí nìdí ?
Ìdí ni pé bí Jèhófà ṣe dá wa nìyẹn .
Láìka àìpé wa sí , a lè fara wé Jèhófà , ká sì jẹ́ ọ̀làwọ́ .
Bíbélì jẹ́ ká mọ bá a ṣe lè jẹ́ ọ̀làwọ́ .
Ẹ jẹ́ ká wo díẹ̀ nínú ohun tí Ìwé Mímọ́ sọ lórí kókó yìí .
A máa rí i pé tá a bá jẹ́ ọ̀làwọ́ , àá rojú rere Jèhófà , àá sì tún rí bí ànímọ́ yìí ṣe lè jẹ́ ká ṣàṣeyọrí lẹ́nu iṣẹ́ tí Ọlọ́run fún wa .
A tún máa rí i pé tá a bá ń fúnni , a máa láyọ̀ . Yàtọ̀ síyẹn , a máa rí ìdí tó fi yẹ ká túbọ̀ jẹ́ ọ̀làwọ́ .
4 , 5 .
Àpẹẹrẹ wo ni Jèhófà àti Jésù fi lélẹ̀ tó bá di pé ká jẹ́ ọ̀làwọ́ ?
Jèhófà fẹ́ ká máa fara wé òun , inú rẹ̀ sì máa ń dùn tó bá rí i pé a jẹ́ ọ̀làwọ́ .
Tá a bá wo bí Jèhófà ṣe dá wa àti gbogbo nǹkan rèǹtèrente tó ṣe fún ìgbádùn wa , ó hàn gbangba pé ó fẹ́ káwa èèyàn láyọ̀ .
Torí náà , táwa náà bá ń sapá láti máa ṣe nǹkan táá mú káwọn míì láyọ̀ , à ń bọlá fún Jèhófà nìyẹn .
Ó tún yẹ káwa Kristẹni tòótọ́ tẹ̀ lé àpẹẹrẹ Kristi torí pé ó fi àpẹẹrẹ pípé lélẹ̀ tó bá di pé kéèyàn jẹ́ ọ̀làwọ́ .
Jésù fúnra rẹ̀ sọ pé : “ Ọmọ ènìyàn ti wá , kì í ṣe kí a lè ṣe ìránṣẹ́ fún un , bí kò ṣe kí ó lè ṣe ìránṣẹ́ , kí ó sì fi ọkàn rẹ̀ fúnni gẹ́gẹ́ bí ìràpadà ní pàṣípààrọ̀ fún ọ̀pọ̀lọpọ̀ ènìyàn . ”
Pọ́ọ̀lù náà gba àwa Kristẹni níyànjú pé : “ Ẹ pa ẹ̀mí ìrònú yìí mọ́ nínú yín , èyí tí ó wà nínú Kristi Jésù pẹ̀lú . . .
Ó sọ ara rẹ̀ di òfìfo , ó sì gbé ìrísí ẹrú wọ̀ . ”
Á dáa ká bi ara wa pé , ‘ Ṣé mo lè túbọ̀ fara wé Jésù ju bí mo ṣe ń ṣe tẹ́lẹ̀ lọ ? ’ ​ — Ka 1 Pétérù 2 : 21 .
Ẹ̀kọ́ wo ni Jésù fi àpèjúwe ọkùnrin ará Samáríà kọ́ wa ?
( Wo àwòrán tó wà níbẹ̀rẹ̀ àpilẹ̀kọ yìí . )
A lè ṣe bẹ́ẹ̀ tá a bá ń jẹ́ kí ọ̀rọ̀ àwọn míì jẹ wá lọ́kàn , tá a sì ń ṣe gbogbo ohun tá a lè ṣe láti bójú tó àìní wọn .
Nígbà tí ọkùnrin kan tó jẹ́ Júù bi Jésù pé : “ Ní ti gidi ta ni aládùúgbò mi ? ” Jésù fi àpèjúwe kan nípa ọkùnrin ará Samáríà dá a lóhùn .
( Ka Lúùkù 10 : 29 - 37 . )
Àpèjúwe yẹn jẹ́ ká rí i pé tá a bá fẹ́ rí ojú rere Jèhófà , a gbọ́dọ̀ múra tán láti ran àwọn míì lọ́wọ́ bíi ti ọkùnrin ará Samáríà náà .
Báwo la ṣe lè fi hàn pé ọ̀nà tí Jèhófà gbà ń ṣe nǹkan ló dáa jù ?
Ṣàlàyé . Ó yẹ káwa Kristẹni sapá gan - an láti jẹ́ ọ̀làwọ́ , ká má sì máa ro tara wa nìkan .
Bí àpẹẹrẹ , ìmọtara - ẹni - nìkan ni Sátánì fi dẹkùn mú Ádámù àti Éfà nínú ọgbà Édẹ́nì .
Báwo ló ṣe jẹ́ bẹ́ẹ̀ ?
Sátánì sọ pé nǹkan máa sàn fún Ádámù àti Éfà àti gbogbo aráyé lápapọ̀ tá a bá ń ro tara wa nìkan , dípò ká ṣègbọràn sí Ọlọ́run .
Ó wu Éfà náà láti dà bí Ọlọ́run torí pé tara ẹ̀ nìkan ló ń rò .
Dípò kí Ádámù náà fi ti Ọlọ́run ṣáájú , ìmọtara - ẹni - nìkan mú kó máa wá bó ṣe máa tẹ́ Éfà lọ́rùn .
Lónìí , gbogbo wa là ń fojú ara wa rí àbájáde burúkú tó tẹ̀yìn ìpinnu wọn yọ .
Torí náà , ìmọtara - ẹni - nìkan kì í fúnni láyọ̀ , kàkà bẹ́ẹ̀ ìbànújẹ́ ló máa ń fà .
Àmọ́ tá a bá jẹ́ ọ̀làwọ́ , tá ò sì ro tara wa nìkan , ṣe là ń fi hàn pé ọ̀nà tí Ọlọ́run gbà ń ṣe nǹkan ló dáa jù .
Kí nìdí tó fi yẹ kí Ádámù àti Éfà ro tàwọn míì mọ́ tiwọn ?
Ká sọ pé Ádámù àti Éfà ronú nípa ìtọ́ni tí Jèhófà fún wọn ni , wọ́n á rí i pé Jèhófà fẹ́ káwọn máa ro tàwọn míì mọ́ tiwọn .
Bó tilẹ̀ jẹ́ pé àwọn méjèèjì nìkan ló wà nínú ọgbà Édẹ́nì , Jèhófà bù kún wọn , ó sì sọ fún wọn pé kí wọ́n máa bímọ , kí wọ́n kún ilẹ̀ ayé , kí wọ́n sì ṣèkáwọ́ rẹ̀ .
Bí ire àwọn tí Jèhófà dá ṣe jẹ ẹ́ lọ́kàn , ó yẹ kí ire àwọn ọmọ tí Ádámù àti Éfà máa bí lọ́jọ́ iwájú náà jẹ wọ́n lọ́kàn .
Jèhófà fẹ́ kí wọ́n sọ gbogbo ayé di Párádísè fún àǹfààní àwọn ọmọ wọn .
Iṣẹ́ ńlá nìyẹn , á sì gba pé kí Ádámù àti Éfà pẹ̀lú gbogbo àwọn ọmọ wọn fọwọ́ sowọ́ pọ̀ kíyẹn lè ṣeé ṣe .
Báwo layọ̀ wọn ì bá ti pọ̀ tó ká ní wọ́n sọ ayé di Párádísè ?
Àwọn ẹni pípé máa ní láti ṣiṣẹ́ pẹ̀lú Jèhófà kí wọ́n tó lè sọ ayé di Párádísè kí wọ́n sì mú ìfẹ́ Jèhófà ṣẹ .
Ẹ fojú inú wo bí ayọ̀ wọn á ṣe pọ̀ tó lẹ́nu iṣẹ́ náà , ó dájú pé wọ́n á gbádùn ẹ̀ dọ́ba !
Ká sòótọ́ , Jèhófà ò bá ti bù kún wọn gan - an ká sọ pé wọn lo ara wọn fún àǹfààní àwọn míì , ìyẹn á sì jẹ́ kí wọ́n láyọ̀ .
10 , 11 .
Lónìí , Jèhófà ti fún àwa èèyàn rẹ̀ níṣẹ́ pàtàkì kan .
Ó ní ká máa wàásù , ká sì máa sọ àwọn èèyàn di ọmọlẹ́yìn .
Ká tó lè ṣe iṣẹ́ yìí láṣeyọrí , a gbọ́dọ̀ jẹ́ kí ire àwọn míì máa jẹ wá lọ́kàn .
Ohun kan tí kò ní jẹ́ ká dẹwọ́ lẹ́nu iṣẹ́ náà ni pé ká nífẹ̀ẹ́ Ọlọ́run , ká sì nífẹ̀ẹ́ àwọn èèyàn .
Ní ọgọ́rùn - ún ọdún kìíní Sànmánì Kristẹni , Pọ́ọ̀lù sọ pé òun àtàwọn míì tí wọ́n jọ ń wàásù jẹ́ “ alábàáṣiṣẹ́pọ̀ pẹ̀lú Ọlọ́run ” torí pé wọ́n ń fún irúgbìn èso Ìjọba náà , wọ́n sì ń bomi rin irúgbìn náà .
Lónìí , táwa náà bá ń lo okun wa , àkókò wa àti gbogbo ohun tá a ní lẹ́nu iṣẹ́ ìwàásù tí Jèhófà gbé fún wa , àwa náà á di “ alábàáṣiṣẹ́pọ̀ pẹ̀lú Ọlọ́run . ”
Àǹfààní aláìlẹ́gbẹ́ mà nìyẹn jẹ́ o !
À ń láyọ̀ bá a ṣe ń ran àwọn míì lọ́wọ́ láti kẹ́kọ̀ọ́ òtítọ́ ( Wo ìpínrọ̀ 12 )
12 , 13 .
Èrè wo la máa rí tá a bá ń lọ́wọ́ nínú iṣẹ́ sísọni di ọmọ ẹ̀yìn ?
Tá a bá ń lo àkókò àti okun wa lẹ́nu iṣẹ́ ìwàásù àti sísọni di ọmọ ẹ̀yìn , a máa láyọ̀ .
Bí àpẹẹrẹ , inú wa máa ń dùn tá a bá rí i pé àwọn tá à ń kọ́ lẹ́kọ̀ọ́ Bíbélì ń lóye òtítọ́ , ìgbàgbọ́ wọn sì túbọ̀ ń lágbára .
Bá a sì ṣe ń rí i tí ẹ̀kọ́ òtítọ́ ń yí ìgbésí ayé wọn pa dà , tí wọ́n sì ń sọ ohun tí wọ́n ń kọ́ fún àwọn míì máa mú ká túbọ̀ láyọ̀ .
Jésù náà láyọ̀ gan - an nígbà táwọn àádọ́rin [ 70 ] tó rán jáde “ padà dé pẹ̀lú ìdùnnú ” torí àṣeyọrí tí wọ́n ṣe lẹ́nu iṣẹ́ náà . ​ — Lúùkù 10 : 17 - 21 .
Kárí ayé , inú àwọn akéde máa ń dùn bí wọ́n ṣe ń rí i tí òtítọ́ ń tún ayé àwọn èèyàn ṣe .
Ẹ jẹ́ ká wo àpẹẹrẹ Anna , ìyẹn arábìnrin kan tí kò tíì lọ́kọ tó lọ sìn níbi tí àìní gbé pọ̀ ní Ìlà - Oòrùn Yúróòpù .
* Ó sọ pé : “ Inú mi dùn gan - an torí pé ọ̀pọ̀ èèyàn ni mò ń kọ́ lẹ́kọ̀ọ́ Bíbélì níbí .
Iṣẹ́ yìí sì ń fún mi láyọ̀ torí pé tí mo bá dé láti òde ẹ̀rí , dípò kí n máa ronú nípa àwọn ìṣòro tèmi , ọ̀rọ̀ àwọn tí mò ń kọ́ lẹ́kọ̀ọ́ ló máa ń gbà mí lọ́kàn .
Màá wá máa ronú nípa ohun tí mo lè ṣe láti ràn wọ́n lọ́wọ́ .
Èyí ti jẹ́ kí n rí i pé òótọ́ pọ́ńbélé ni ọ̀rọ̀ Bíbélì tó sọ pé , ‘ ayọ̀ púpọ̀ wà nínú fífúnni ju èyí tí ó wà nínú rírígbà lọ . ’
” ​ — Ìṣe 20 : 35 .
Tá ò bá fo ilé kankan ní ìpínlẹ̀ ìwàásù wa , à ń fún gbogbo èèyàn láǹfààní láti gbọ́ ìhìn rere Ìjọba náà ( Wo ìpínrọ̀ 14 )
Kí ló ń fún wa láyọ̀ táwọn èèyàn ò bá tiẹ̀ tẹ́tí sí ìwàásù wa ?
A máa láyọ̀ tá a bá ń gbìyànjú láti bá gbogbo èèyàn sọ̀rọ̀ kódà táwọn kan ò bá fẹ́ gbọ́ .
Ó ṣe tán , ohun tí Jèhófà sọ fún wòlíì Ìsíkíẹ́lì ló fẹ́ káwa náà ṣe lónìí , ó sọ fún Ìsíkíẹ́lì pé : ‘ Kí o sọ ọ̀rọ̀ mi fún wọn , yálà wọ́n gbọ́ tàbí wọn ò gbọ́ . ’
Táwọn èèyàn ò bá tiẹ̀ mọyì ohun tá à ń ṣe , ọkàn wa balẹ̀ pé Jèhófà mọyì gbogbo ìsapá wa .
( Ka Hébérù 6 : 10 . )
Arákùnrin kan fi àpẹẹrẹ tó dáa lélẹ̀ lórí ọ̀rọ̀ yìí .
Ó sọ pé : “ A ti gbìn , a sì ti bomi rin , àdúrà wa ni pé kí Jèhófà jẹ́ kó dàgbà . ” ​ — 1 Kọ́r .
3 : 6 .
Ṣé àwọn tó bá moore nìkan ló yẹ ká lawọ́ sí ?
Ṣàlàyé .
Jésù mọ̀ pé tá a bá jẹ́ ọ̀làwọ́ , a máa láyọ̀ .
Ọ̀pọ̀ èèyàn máa ń mọyì ohun tí ẹlòmíì bá ṣe fún wọn .
Ìdí nìyẹn tí Jésù fi sọ pé : “ Ẹ sọ fífúnni dàṣà , àwọn ènìyàn yóò sì fi fún yín .
Nítorí òṣùwọ̀n tí ẹ fi ń díwọ̀n fúnni , ni wọn yóò fi díwọ̀n padà fún yín . ”
Òótọ́ ni pé kì í ṣe gbogbo èèyàn ló máa mọyì ohun tá a bá ṣe fún wọn , síbẹ̀ àwọn míì máa ń moore , èyí sì lè mú káwọn náà bẹ̀rẹ̀ sí í lawọ́ sáwọn míì .
Torí náà , táwọn kan ò bá tiẹ̀ moore , má ṣe jẹ́ kó sú ẹ láti máa fún àwọn èèyàn ní nǹkan látọkàn wá .
O ò lè sọ ohun tí oore kan tó o ṣe lónìí máa dà lọ́jọ́ iwájú .
Àwọn wo ló yẹ ká lawọ́ sí , kí sì nìdí ?
Ohun kan ni pé àwọn tó bá lawọ́ kì í fúnni torí ohun tí wọ́n máa rí gbà pa dà .
Ohun tí Jésù ní lọ́kàn nìyẹn nígbà tó sọ pé : “ Nígbà tí ìwọ bá se àsè , ké sí àwọn òtòṣì , amúkùn - ún , arọ , afọ́jú ; ìwọ yóò sì láyọ̀ , nítorí tí wọn kò ní nǹkan kan láti fi san án padà fún ọ . ”
Òǹkọ̀wé Bíbélì kan sọ pé : “ Ẹni tí ó bá jẹ́ olójú àánú [ tàbí ọ̀làwọ́ ] ni a ó bù kún . ”
Òmíràn sọ pé : “ Aláyọ̀ ni ẹnikẹ́ni tí ń fi ìgbatẹnirò hùwà sí ẹni rírẹlẹ̀ . ”
Ó dájú pé , a máa láyọ̀ tá a bá ń fún àwọn míì ní nǹkan .
Tá a bá fẹ́ láyọ̀ , àwọn nǹkan wo la lè fún àwọn míì ?
Kì í ṣe àwọn nǹkan tara nìkan ni Pọ́ọ̀lù ní lọ́kàn nígbà tó fa ọ̀rọ̀ Jésù yọ pé “ ayọ̀ púpọ̀ wà nínú fífúnni ju èyí tí ó wà nínú rírígbà lọ . ” Àwọn nǹkan míì tún wà tá a lè fún àwọn èèyàn .
Bí àpẹẹrẹ , a lè fún àwọn míì ní ìṣírí àti ìtọ́sọ́nà , ká sì ràn wọ́n lọ́wọ́ .
Kí làwọn olùṣèwádìí kan sọ nípa fífúnni ?
Àwọn kan tó máa ń ṣèwádìí nípa ìwà ẹ̀dá sọ pé àwọn tó bá ń fúnni máa láyọ̀ .
Àpilẹ̀kọ kan sọ pé àwọn èèyàn máa ń láyọ̀ lẹ́yìn tí wọ́n bá ṣe ohun tó dáa fún àwọn míì .
Kódà , àwọn olùṣèwádìí sọ pé téèyàn bá ń ran àwọn míì lọ́wọ́ , ìgbésí ayé rẹ̀ á nítumọ̀ .
Wọ́n sọ pé téèyàn bá ń ṣe bẹ́ẹ̀ , á láyọ̀ , ìlera ẹ̀ á sì túbọ̀ dáa sí i .
Ohun tí wọ́n sọ yìí ò yà wá lẹ́nu torí pé ọjọ́ pẹ́ tí Jèhófà Ẹlẹ́dàá wa ti sọ nínú Bíbélì pé fífúnni máa ń jẹ́ kéèyàn láyọ̀ . ​ — 2 Tím .
3 : 16 , 17 .
19 , 20 .
Kí nìdí tó fi yẹ ká jẹ́ ọ̀làwọ́ ?
Kò rọrùn láti jẹ́ ọ̀làwọ́ nínú ayé yìí torí pé àwọn onímọtara - ẹni - nìkan ló yí wa ká , èyí sì lè mú kí ṣíṣe oore súni nígbà míì .
Àmọ́ Jésù sọ pé àṣẹ méjì tó tóbi jù ni pé ká nífẹ̀ẹ́ Jèhófà pẹ̀lú gbogbo ọkàn wa , èrò wa àti okun wa àti pé ká nífẹ̀ẹ́ aládùúgbò wa gẹ́gẹ́ bí ara wa .
Bá a ṣe rí i nínú àpilẹ̀kọ yìí , àwọn tó nífẹ̀ẹ́ Jèhófà máa ń tẹ̀ lé àpẹẹrẹ rẹ̀ .
Ọ̀làwọ́ ni Jèhófà , Jésù náà sì lawọ́ .
Àwọn méjèèjì jẹ́ ká mọ̀ pé táwa náà bá jẹ́ ọ̀làwọ́ , a máa ní ayọ̀ tòótọ́ .
Tá a bá ń fi tọkàntọkàn fún Jèhófà àtàwọn aládùúgbò wa láwọn nǹkan tá a ní , ṣe là ń mú ìyìn wá fún Jèhófà , a sì máa ṣe ara wa àtàwọn míì láǹfààní .
Kò sí àní - àní pé ìwọ náà ń sapá láti lo ara rẹ fáwọn míì , ní pàtàkì àwọn tá a jọ jẹ́ Kristẹni .
Tó o bá ń bá a lọ bẹ́ẹ̀ , wàá láyọ̀ torí pé àwọn èèyàn máa mọyì rẹ , wọ́n á sì nífẹ̀ẹ́ rẹ .
Òwe 11 : 25 sọ pé : “ A óò mú ọkàn tí ó lawọ́ sanra , ẹni tí ó sì ń bomi rin àwọn ẹlòmíràn ní fàlàlà , a ó bomi rin òun náà ní fàlàlà . ”
Nínú ìgbòkègbodò wa ojoojúmọ́ àti lẹ́nu iṣẹ́ òjíṣẹ́ wa , a máa láyọ̀ tá a bá ń fi inúure hàn sáwọn míì , tá à ń lo ara wa fún wọn , tá a sì jẹ́ ọ̀làwọ́ .
Nínú àpilẹ̀kọ tó kàn , a máa jíròrò onírúurú ọ̀nà tá a lè gbà ṣe bẹ́ẹ̀ .
A ti yí orúkọ rẹ̀ pa dà .
“ Àwa jẹ́ alábàáṣiṣẹ́pọ̀ pẹ̀lú Ọlọ́run . ” ​ — 1 KỌ́R .
3 : 9 .
ORIN : 64 , 111
ń ran ìdílé rẹ àtàwọn ará ìjọ lọ́wọ́ ?
ní ẹ̀mí aájò àlejò ?
ń yọ̀ǹda ara rẹ fún iṣẹ́ ètò Ọlọ́run , tó o sì ṣe púpọ̀ sí i lẹ́nu iṣẹ́ ìsìn rẹ̀ ?
Àwọn ọ̀nà wo la lè gbà bá Jèhófà ṣiṣẹ́ ?
ẸLẸ́DÀÁ wa fẹ́ kí àwọn èèyàn pípé fọwọ́ sowọ́ pọ̀ pẹ̀lú rẹ̀ kí ohun tó ní lọ́kàn lè ṣẹ .
Láìka àìpé táwa èèyàn ti jogún sí , àwọn tó bá jẹ́ olóòótọ́ sí Jèhófà lè bá Jèhófà ṣiṣẹ́ lójoojúmọ́ .
Bí àpẹẹrẹ , “ alábàáṣiṣẹ́pọ̀ pẹ̀lú Ọlọ́run ” ni wá bá a ṣe ń wàásù ìhìn rere Ìjọba Ọlọ́run , tá a sì ń sọni di ọmọ ẹ̀yìn .
Ṣùgbọ́n , iṣẹ́ ìwàásù àti sísọni di ọmọ ẹ̀yìn nìkan kọ́ ni àwọn ọ̀nà tá a lè gbà bá Jèhófà ṣiṣẹ́ .
Nínú àpilẹ̀kọ yìí , a máa jíròrò àwọn ọ̀nà míì tá a lè gbà ṣe bẹ́ẹ̀ .
A lè ṣe bẹ́ẹ̀ tá a bá ń ran ìdílé wa àtàwọn ará lọ́wọ́ , tá a lẹ́mìí aájò àlejò , tá à ń yọ̀ǹda ara wa fún àwọn iṣẹ́ nínú ètò Ọlọ́run , tá a sì ń mú iṣẹ́ ìsìn wa gbòòrò sí i . ​ — Kól .
3 : 23 .
Kí nìdí tí kò fi yẹ ká máa fi ohun tá a lè ṣe fún Jèhófà wé tàwọn míì ?
Bá a ṣe ń jíròrò àpilẹ̀kọ yìí , ká má ṣe fi ohun tá a lè ṣe fún Jèhófà wé tàwọn míì .
Ìdí ni pé ọjọ́ orí wa , ìlera wa , ipò tí kálukú wà àtohun tá a lè ṣe yàtọ̀ síra .
Àpọ́sítélì Pọ́ọ̀lù sọ pé : “ Kí olúkúlùkù máa wádìí ohun tí iṣẹ́ tirẹ̀ jẹ́ , nígbà náà ni yóò ní ìdí fún ayọ̀ ńláǹlà ní ti ara rẹ̀ nìkan , kì í sì í ṣe ní ìfiwéra pẹ̀lú ẹlòmíràn . ” ​ — Gál .
6 : 4 .
Kí nìdí tá a fi lè sọ pé gbogbo àwọn tó bá ń bójú tó ìdílé wọn ń bá Ọlọ́run ṣiṣẹ́ ?
Jèhófà ń fẹ́ káwọn ìránṣẹ́ rẹ̀ bójú tó ìdílé wọn .
Bí àpẹẹrẹ , ó yẹ ká ṣiṣẹ́ ká lè pèsè fún ìdílé wa .
Ọ̀pọ̀ àwọn ìyá máa ń wà nílé kí wọ́n lè bójú tó àwọn ọmọ wọn jòjòló .
Àwọn ọmọ kan sì ń tọ́jú àwọn obí wọn tó ti dàgbà .
Ká sòótọ́ , àwọn ojúṣe yìí ò ṣeé yẹ̀ sílẹ̀ .
Ọ̀rọ̀ Ọlọ́run sọ pé : “ Bí ẹnì kan kò bá pèsè fún àwọn tí í ṣe tirẹ̀ , àti ní pàtàkì fún àwọn tí í ṣe mẹ́ńbà agbo ilé rẹ̀ , ó ti sẹ́ ìgbàgbọ́ , ó sì burú ju ẹni tí kò ní ìgbàgbọ́ . ”
Tó bá jẹ́ pé bọ́rọ̀ tiẹ̀ náà ṣe rí nìyẹn , o lè má fi bẹ́ẹ̀ ráyè ṣe tó bó o ṣe fẹ́ lẹ́nu iṣẹ́ ìsìn Jèhófà , àmọ́ má bọkàn jẹ́ !
Inú Jèhófà máa ń dùn tó bá rí i pé à ń pèsè fún ìdílé wa . ​ — 1 Kọ́r .
10 : 31 .
Báwo làwọn òbí ṣe lè fi ire Ìjọba Ọlọ́run sípò àkọ́kọ́ , àǹfààní wo sì ni wọ́n máa rí ?
Àwọn òbí Kristẹni lè bá Jèhófà ṣiṣẹ́ tí wọ́n bá ń gbin iṣẹ́ ìsìn Jèhófà sọ́kàn àwọn ọmọ wọn .
Àwọn òbí kan ti ṣe bẹ́ẹ̀ , èyí sì ti mú káwọn ọmọ wọn bẹ̀rẹ̀ iṣẹ́ alákòókò kíkún , kódà níbi tó jìnnà sílé .
Bí àpẹẹrẹ , àwọn kan ti di míṣọ́nnárì , àwọn míì ń ṣe aṣáájú - ọ̀nà níbi tí àìní gbé pọ́ , àwọn míì sì ń ṣiṣẹ́ ní Bẹ́tẹ́lì .
Bó tilẹ̀ jẹ́ pé àárò lè máa sọ àwọn òbí yìí torí ọ̀nà àwọn ọmọ wọn tó jìn sílé , síbẹ̀ àwọn òbí tó lẹ́mìí ìfara - ẹni - rúbọ máa ń fún àwọn ọmọ wọn níṣìírí láti máa bá iṣẹ́ ìsìn náà nìṣó .
Kí nìdí ?
Ìdí ni pé wọ́n ń láyọ̀ bí wọ́n ṣe ń rí i táwọn ọmọ wọn ń fi ire Ìjọba Ọlọ́run sípò àkọ́kọ́ , èyí sì ń fi wọ́n lọ́kàn balẹ̀ .
Ọ̀pọ̀ àwọn òbí yìí ń tẹ̀ lé àpẹẹrẹ Hánà tó sọ pé òun fún Jèhófà ní Sámúẹ́lì ọmọ òun .
Kò sí àní - àní pé àwọn òbí yìí kà á sì àǹfààní aláìlẹ́gbẹ́ láti bá Jèhófà ṣiṣẹ́ lọ́nà yìí . ​ — 1 Sám .
1 : 28 .
Báwo lo ṣe lè ran àwọn míì lọ́wọ́ nínú ìjọ rẹ ?
( Wo àwòrán tó wà níbẹ̀rẹ̀ àpilẹ̀kọ yìí . )
Bí àpẹẹrẹ , o lè ṣèrànwọ́ fáwọn tó ń tọ́jú àwọn aláìlera , àwọn aláìsàn , àwọn àgbàlagbà tàbí àwọn míì .
O lè kíyè sí àwọn tó wà nínú ìjọ rẹ kó o lè mọ àwọn tó nílò ìrànlọ́wọ́ .
O lè lọ sọ́dọ̀ arábìnrin kan tó ń tọ́jú òbí rẹ̀ tó ti dàgbà , kó o bá a dúró ti òbí rẹ̀ , kí arábìnrin náà lè ráyè bójú tó àwọn nǹkan míì .
Yàtọ̀ síyẹn , o lè ṣèrànwọ́ láti gbé àwọn míì wá sípàdé tàbí kó o lọ bá wọn ra nǹkan lọ́jà tàbí kó o bá wọn bójú tó àwọn nǹkan míì tí wọ́n fẹ́ ṣe .
Tó o bá ń ṣe bẹ́ẹ̀ , ò ń bá Jèhófà ṣiṣẹ́ nìyẹn , ó sì lè jẹ́ pé Jèhófà ń lò ẹ́ láti dáhùn àdúrà ẹni náà . ​ — Ka 1 Kọ́ríńtì 10 : 24 .
Kí ló túmọ̀ sí láti fi ẹ̀mí aájò àlejò hàn ?
Àwọn tó ń bá Ọlọ́run ṣiṣẹ́ máa ń lẹ́mìí aájò àlejò .
Nínú Ìwé Mímọ́ Kristẹni Lédè Gíríìkì , ọ̀rọ̀ tí wọ́n lò fún “ aájò àlejò ” túmọ̀ sí “ ṣíṣe inúure sí àwọn tá ò mọ̀ rí . ”
Bíbélì mẹ́nu kan àwọn ìránṣẹ́ Ọlọ́run tó ṣe bẹ́ẹ̀ láyé àtijọ́ tá a lè tẹ̀ lé àpẹẹrẹ wọn .
Ó yẹ káwa náà máa wá ọ̀nà tá a lè gbà ran àwọn míì lọ́wọ́ yálà wọ́n “ bá wa tan nínú ìgbàgbọ́ ” tàbí bẹ́ẹ̀ kọ́ . ​ — Gál .
6 : 10 .
Àǹfààní wo la máa rí tá a bá ń gba àwọn òjíṣẹ́ alákòókò kíkún lálejò ?
Tá a bá ń fi ẹ̀mí aájò àlejò hàn sáwọn òjíṣẹ́ alákòókò kíkún , à ń bá Ọlọ́run ṣiṣẹ́ nìyẹn .
( Ka 3 Jòhánù 5 , 8 . )
Nírú àwọn àsìkò bẹ́ẹ̀ , a máa ń láǹfààní láti fún ara wa ní “ pàṣípààrọ̀ ìṣírí . ”
Ẹ jẹ́ ká wo ohun tó ṣẹlẹ̀ sí Olaf .
Lọ́pọ̀ ọdún sẹ́yìn , alábòójútó àyíká kan tí kò tíì níyàwó wá bẹ ìjọ wọn wò , àmọ́ kò sí ẹni tó lè gba alábòójútó àyíká náà sílé .
Olaf wá béèrè lọ́wọ́ àwọn òbí rẹ̀ tí kì í ṣe Ẹlẹ́rìí bóyá alábòójútó àyíká náà lè dé sílé àwọn .
Àwọn òbí rẹ̀ gbà , ṣùgbọ́n wọ́n sọ pé orí àga ni Olaf máa sùn .
Èyí ò rọrùn , àmọ́ àǹfààní tí Olaf rí tó bẹ́ẹ̀ , ó jù bẹ́ẹ̀ lọ .
Olaf sọ pé : “ Ọ̀sẹ̀ yẹn lárinrin gan - an ni !
Èmi àti alábòójútó àyíká máa jí láàárọ̀ kùtùkùtù , a sì jọ máa ń sọ̀rọ̀ bá a ṣe ń jẹun àárọ̀ .
Ìṣírí tí alábòójútó àyíká fún mi ló jẹ́ ki ń gba iṣẹ́ aṣáájú - ọ̀nà . ”
Ní báyìí , ó ti lé lógójì [ 40 ] ọdún tí Olaf ti ń ṣiṣẹ́ míṣọ́nnárì , ọ̀pọ̀ orílẹ̀ - èdè ló sì ti sìn .
Kí nìdí tó fi yẹ ká máa ṣe inúure sáwọn èèyàn kódà tó bá kọ́kọ́ dà bíi pé wọn ò mọyì ohun tá a ṣe ?
Sọ àpẹẹrẹ kan .
Onírúurú ọ̀nà la lè gbà ṣe inúure sáwọn tá ò mọ̀ rí kódà tí wọn ò bá kọ́kọ́ mọrírì ohun tá a ṣe .
Ẹ jẹ́ ká wo àpẹẹrẹ yìí .
Lọ́jọ́ kan tí wọ́n ń ṣe ìkẹ́kọ̀ọ́ , ṣe ni Yesica bẹ̀rẹ̀ sí í sunkún pẹ̀rẹ̀pẹ̀rẹ̀ .
Arábìnrin náà bi í pé kí ló ṣẹlẹ̀ .
Yesica wá ṣàlàyé fún un pé kóun tó kó wá sórílẹ̀ - èdè Sípéènì , àtijẹ - àtimu nira gan - an fún òun .
Lọ́jọ́ kan , nǹkan burú débi pé omi lásán lòun fún ọmọ òun mu torí pé òun ò ní oúnjẹ kankan rárá .
Yesica sọ pé òun ṣáà ń gbé ọmọ náà jó kó lè sùn , òun sì ń gbàdúrà pé kí Ọlọ́run ran òun lọ́wọ́ .
Kò pẹ́ sígbà yẹn làwọn obìnrin méjì tí wọ́n jẹ́ Ẹlẹ́rìí wá sílé rẹ̀ , àmọ́ ṣe ni Yesica kanra mọ́ wọn , tó sì fa ìwé ìròyìn tí wọ́n fún un ya .
Ó wá pariwo mọ́ wọn pé : “ Ṣé oúnjẹ tẹ́ ẹ fẹ́ kí n fún ọmọ mi jẹ rèé ? ”
Àwọn arábìnrin náà gbìyànjú láti pẹ̀tù sí i lọ́kàn , àmọ́ pàbó ni gbogbo ìsapá wọn já sí .
Nígbà tó yá , àwọn arábìnrin náà gbé apẹ̀rẹ̀ oúnjẹ kan sẹ́nu ọ̀nà ilé rẹ̀ .
Inúure táwọn arábìnrin yìí ṣe wú Yesica lórí gan - an , ó sì dùn ún pé òun ò moore bí Ọlọ́run ṣe dáhùn àdúrà òun lọ́jọ́ yẹn .
Yesica wá pinnu pé Jèhófà lòun máa fayé òun sìn .
Ẹ ò rí i pé inúure tá a bá ṣe sáwọn èèyàn máa ń sèso rere ! ​ — Oníw .
11 : 1 , 6 .
9 , 10 . ( a ) Nínú Bíbélì , àwọn ìgbà wo làwọn èèyàn yọ̀ǹda ara wọn fún iṣẹ́ Jèhófà ?
( b ) Àwọn iṣẹ́ wo làwọn arákùnrin tó ń yọ̀ǹda ara wọn sábà máa ń ṣe nínú ìjọ lónìí ?
Bákan náà lónìí , ọ̀pọ̀ iṣẹ́ ló wà tá a lè yọ̀ǹda ara wa fún .
A lè yọ̀ǹda àkókò wa àtàwọn nǹkan tá a ní , kódà a lè fi àwọn iṣẹ́ tá a mọ̀ ọ́n ṣe ran àwọn ará wa lọ́wọ́ .
Tó o bá ṣe bẹ́ẹ̀ , wàá láyọ̀ , Jèhófà sì máa bù kún ẹ lọ́pọ̀ yanturu .
Ọ̀rọ̀ Ọlọ́run gba àwọn arákùnrin níyànjú pé kí wọ́n ṣiṣẹ́ kára kí wọ́n lè di ìránṣẹ́ iṣẹ́ òjíṣẹ́ àti alàgbà , nípa bẹ́ẹ̀ , àwọn náà á lè máa bá Jèhófà ṣiṣẹ́ .
Téèyàn bá ń nàgà fún àǹfààní yìí , ohun tó ń jẹ irú ẹni bẹ́ẹ̀ lọ́kàn ni báá ṣe máa ran àwọn míì lọ́wọ́ nípa tara àti nípa tẹ̀mí .
Ǹjẹ́ àwọn alàgbà ti bi ẹ́ rí bóyá wàá lè ṣe alábòójútó èrò tàbí kó o máa ṣèrànwọ́ nídìí ìwé , kó o máa bójú tó ìpínlẹ̀ ìwàásù ìjọ tàbí kó o lọ́wọ́ sí àtúnṣe Gbọ̀ngàn Ìjọba ?
Àwọn tó ń yọ̀ǹda ara wọn fún irú iṣẹ́ bẹ́ẹ̀ gbà pé ayọ̀ wà nínú kéèyàn máa ran àwọn míì lọ́wọ́ .
Àwọn tó bá yọ̀ǹda ara wọn fún iṣẹ́ nínú ètò Ọlọ́run máa ń láwọn ọ̀rẹ́ tuntun ( Wo ìpínrọ̀ 11 )
Báwo làwọn ọ̀rẹ́ tí arábìnrin kan ní nígbà tó ń ṣiṣẹ́ ìkọ́lé ṣe ràn án lọ́wọ́ ?
Ẹ jẹ́ ká wo àpẹẹrẹ Arábìnrin Margie .
Ọdún méjìdínlógún [ 18 ] ló fi bá àwọn tó ń kọ́ Gbọ̀ngàn Ìjọba ṣiṣẹ́ .
Ọ̀pọ̀ àwọn ọ̀dọ́bìnrin ló ti ràn lọ́wọ́ , tó sì ti dá lẹ́kọ̀ọ́ lẹ́nu iṣẹ́ yìí .
Arábìnrin Margie gbà pé iṣẹ́ yìí ti fún òun láǹfààní láti fún àwọn ará níṣìírí kóun náà sì rí ìṣírí gbà .
Bí àpẹẹrẹ , nígbà tó kojú ìṣòro , àwọn ọ̀rẹ́ tó ní lẹ́nu iṣẹ́ ìkọ́lé ló fún un níṣìírí .
Ǹjẹ́ ìwọ náà ti fìgbà kan rí yọ̀ǹda ara rẹ fún irú iṣẹ́ ìkọ́lé bẹ́ẹ̀ ?
Bóyá o mọ̀ nípa iṣẹ́ ìkọ́lé tàbí bẹ́ẹ̀ kọ , ǹjẹ́ o lè yọ̀ǹda ara rẹ ?
Báwo la ṣe lè ṣèrànwọ́ fáwọn tí àjálù bá ?
Ọ̀nà míì táwa èèyàn Ọlọ́run ń gbà bá Ọlọ́run ṣiṣẹ́ ni pé , a máa ń ran àwọn ará wa lọ́wọ́ nígbà àjálù .
Bí àpẹẹrẹ , àwọn ará máa ń fi owó ṣètìlẹyìn fáwọn tí àjálù bá .
Ohun míì tá a lè ṣe ni pé ká yọ̀ǹda ara wa fún iṣẹ́ ìmọ́tótó níbi tí àjálù náà ti ṣẹlẹ̀ tàbí ká bá wọn tún àwọn ibi tó bà jẹ́ ṣe .
Bí àpẹẹrẹ , omíyalé ba ilé Arábìnrin Gabriela tó wá láti orílẹ̀ - èdè Poland jẹ́ . Àmọ́ inú rẹ̀ dùn nígbà táwọn ará tó wà láwọn ìjọ ìtòsí wá ràn án lọ́wọ́ .
Ó sọ pé : “ Mi ò fẹ́ sọ̀rọ̀ nípa ohun tí mo pàdánù , ó ṣe tán , àwọn nǹkan tara ni .
Àmọ́ , ẹ jẹ́ kí n sọ̀rọ̀ nípa àwọn ohun tí mo jèrè .
Ohun tó ṣẹlẹ̀ sí mi ti jẹ́ kó túbọ̀ dá mi lójú pé kò síbòmíì tó dà bí ètò Ọlọ́run tá a wà yìí , èyí sì máa ń fún mi láyọ̀ gan - an . ”
Ọ̀pọ̀ àwọn tírú ẹ̀ ti ṣẹlẹ̀ sí náà gbà pẹ̀lú ohun tí arábìnrin yìí sọ .
Àwọn tó ń yọ̀ǹda ara wọn fún iṣẹ́ Jèhófà lọ́nà yìí máa ń ní ìbàlẹ̀ ọkàn , wọ́n sì máa ń láyọ̀ . ​ — Ka Ìṣe 20 : 35 ; 2 Kọ́ríńtì 9 : 6 , 7 .
Tá a bá ń yọ̀ǹda ara wa , báwo nìyẹn ṣe máa mú kí àjọṣe àwa àti Jèhófà túbọ̀ lágbára ?
Sọ àpẹẹrẹ kan .
Arábìnrin Stephanie àtàwọn akéde míì ń láyọ̀ bí wọ́n ṣe ń bá Jèhófà ṣiṣẹ́ lọ́nà tó ṣàrà ọ̀tọ̀ .
Wọ́n máa ń bá wọn wá ilé , wọ́n á sì kó àwọn ohun tí wọ́n nílò sínú rẹ̀ .
Stephanie sọ pé : “ Inú wọn dùn gan - an bí wọ́n ṣe fojú ara wọn rí ìfẹ́ tó so ẹgbẹ́ ará pọ̀ , ayọ̀ tí èyí sì fún wa kọjá àfẹnusọ .
Àwọn ìdílé yẹn máa ń rò pé àwa là ń ran àwọn lọ́wọ́ , àmọ́ òótọ́ ibẹ̀ ni pé ohun tí wọ́n ṣe fún wa ju ohun táwa ṣe fún wọn lọ .
Yàtọ̀ síyẹn , wọ́n nígbàgbọ́ , wọ́n sì tún gbẹ́kẹ̀ lé Jèhófà , èyí wá jẹ́ ká túbọ̀ mọyì gbogbo nǹkan tí ètò Ọlọ́run ń pèsè fún wa , ìfẹ́ tá a ní fún Jèhófà sì túbọ̀ lágbára sí i . ”
14 , 15 . ( a ) Irú ẹ̀mí wo ni wòlíì Aísáyà fi hàn ?
( b ) Báwo la ṣe lè tẹ̀ lé àpẹẹrẹ wòlíì Aísáyà lónìí ?
Ṣé wàá fẹ́ túbọ̀ bá Jèhófà ṣiṣẹ́ ?
Ṣé o lè lọ sìn níbi tí àìní gbé pọ̀ ?
Òótọ́ ni pé kò pọndandan ka kó lọ síbi tó jìnnà ká tó lè ṣiṣẹ́ Jèhófà .
Àmọ́ , àwọn arákùnrin àtàwọn arábìnrin kan ti yọ̀ǹda ara wọn láti lọ sìn níbi tó jìnnà sí àdúgbò wọn .
Irú ẹ̀mí tí wòlíì Aísáyà ní làwọn náà ní .
Nígbà tí Jèhófà béèrè lọ́wọ́ Aísáyà pé : “ Ta ni èmi yóò rán , ta sì ni yóò lọ fún wa ? ”
Aísáyà dáhùn pé : “ Èmi nìyí !
Rán mi ! ”
Ṣé ìwọ náà lè yọ̀ǹda ara rẹ láti lọ sìn níbi tí àìní wà ?
Àwọn ọ̀nà wo lo lè gbà ṣe bẹ́ẹ̀ ?
Nígbà tí Jésù ń sọ̀rọ̀ nípa iṣẹ́ ìwàásù àti sísọni di ọmọ ẹ̀yìn , ó sọ pé : “ Ìkórè pọ̀ , ṣùgbọ́n díẹ̀ ni àwọn òṣìṣẹ́ .
Nítorí náà , ẹ bẹ Ọ̀gá ìkórè láti rán àwọn òṣìṣẹ́ jáde sínú ìkórè rẹ̀ . ”
Ǹjẹ́ o lè lọ ṣe aṣáájú - ọ̀nà níbi tí àìní gbé pọ̀ tàbí kó o ran ẹlòmíì lọ́wọ́ láti ṣe bẹ́ẹ̀ ?
Àwọn arákùnrin àtàwọn arábìnrin kan gbà pé ọ̀nà tó dáa jù táwọn lè gbà fi hàn pé àwọn nífẹ̀ẹ́ Ọlọ́run àtàwọn èèyàn ni pé káwọn ṣiṣẹ́ aṣáájú - ọ̀nà níbi tí àìní gbé pọ̀ .
Ǹjẹ́ àwọn ọ̀nà míì wà tó o lè gbà ṣe púpọ̀ sí i lẹ́nu iṣẹ́ ìsìn Jèhófà ?
Kò sí àní - àní pé wà á láyọ̀ tó o bá ṣe bẹ́ẹ̀ .
16 , 17 .
Àwọn ọ̀nà wo lo lè gbà ṣe púpọ̀ sí i lẹ́nu iṣẹ́ ìsìn Jèhófà ?
Ṣé o lè sìn ní Bẹ́tẹ́lì tàbí kó o ṣèrànwọ́ fáwọn tó ń ṣiṣẹ́ ìkọ́lé nínú ètò Ọlọ́run ?
O lè yọ̀ǹda ara rẹ fúngbà díẹ̀ tàbí kó o máa tilé wá sìn .
Gbogbo ìgbà ni ètò Ọlọ́run máa ń nílò àwọn tó lè ṣiṣẹ́ níbikíbi tá a bá ti nílò wọn , tí wọ́n sì lè ṣiṣẹ́ èyíkéyìí tá a bá fún wọn .
Síbẹ̀ , Jèhófà mọrírì ẹ̀mí ìfara - ẹni - jìn tí wọ́n ní bí wọ́n ṣe ń sìn níbikíbi tí àìní bá wà . ​ — Sm .
110 :⁠ 3 .
Ǹjẹ́ wàá fẹ gba ìdánilẹ́kọ̀ọ́ kó o lè túbọ̀ já fáfá lẹ́nu iṣẹ́ ìsìn rẹ ?
Tó bá jẹ́ bẹ́ẹ̀ , o lè gba fọ́ọ̀mù Ilé Ẹ̀kọ́ Àwọn Ajíhìnrere Ìjọba Ọlọ́run .
Àwọn arákùnrin àtàwọn arábìnrin tí òtítọ́ jinlẹ̀ nínú wọn , tí wọ́n sì wà lẹ́nu iṣẹ́ ìsìn alákòókò kíkún ló máa ń gba ìdálẹ́kọ̀ọ́ ní ilé ẹ̀kọ́ yìí , èyí sì máa ń jẹ́ kí wọ́n lè ṣe púpọ̀ sí i lẹ́nu iṣẹ́ ìsìn Jèhófà .
Àwọn tó bá fẹ́ lọ sílé ẹ̀kọ́ yìí gbọ́dọ̀ múra tán láti ṣe iṣẹ́ èyíkéyìí tí wọ́n bá fún wọn lẹ́yìn ìdánilẹ́kọ̀ọ́ náà .
Ǹjẹ́ ìwọ náà lè lọ sí Ilé Ẹ̀kọ́ Àwọn Ajíhìnrere kó o lè ṣe púpọ̀ sí i lẹ́nu iṣẹ́ ìsìn Jèhófà ? ​ — 1 Kọ́r .
9 : 23 .
Àǹfààní wo la máa rí tá a bá ń bá Jèhófà ṣiṣẹ́ lójoojúmọ́ ?
Torí pé a jẹ́ èèyàn Jèhófà , ọ̀rọ̀ àwọn èèyàn jẹ wá lógún .
Ìdí nìyẹn tá a fi máa ń lawọ́ sáwọn èèyàn , a sì máa ń ṣe inúure sí wọn torí pé a nífẹ̀ẹ́ wọn .
Bá a ṣe ń ṣe bẹ́ẹ̀ , à ń láyọ̀ , ọkàn wa sì balẹ̀ .
Ipò yòówù ká wà , tá a bá jẹ́ ọ̀làwọ́ bíi ti Jèhófà , ó dájú pé a máa láyọ̀ , àá sì jẹ́ ẹni ọ̀wọ́n lójú rẹ̀ ! ​ — Òwe 3 : 9 , 10 .
© 2018 Watch Tower Bible and Tract Society of Pennsylvania
ÀWÒRÁN IWÁJÚ ÌWÉ :
Alábòójútó àyíká kan àti ìyàwó rẹ̀ fẹ́ rìnrìn - àjò lọ sí ìjọ míì tí wọ́n fẹ́ bẹ̀ wò .
Wọ́n kó àwọn ìwé , ẹ̀rọ tó ń gbé àwòrán jáde , ẹ̀rọ gbohùn - gbohùn àti èyí tó pọ̀ jù nínú ẹrù wọn sorí kẹ̀kẹ́
IYE AKÉDE
IYE ÌKẸ́KỌ̀Ọ́ BÍBÉLÌ
ÀWỌN TÓ WÁ SÍBI ÌRÁNTÍ IKÚ KRISTI ( 2017 )
Ìtẹ̀jáde yìí kì í ṣe títà .
Ó jẹ́ ara iṣẹ́ ìkọ́nilẹ́kọ̀ọ́ Bíbélì kárí ayé tá à ń fi ọrẹ àtinúwá tì lẹ́yìn .
Tó o bá fẹ́ ṣètọrẹ , jọ̀wọ́ lọ sí ìkànnì wa www.jw.org / yo .
Bá ò bá fi hàn pé ó yàtọ̀ , inú Bíbélì Ìwé Mímọ́ ní Ìtumọ̀ Ayé Tuntun , la ti mú gbogbo ẹsẹ Ìwé Mímọ́ tá a lò .
“ Nígbà tí ẹnì kan bá ń fèsì ọ̀ràn kí ó tó gbọ́ ọ , èyíinì jẹ́ ìwà òmùgọ̀ níhà ọ̀dọ̀ rẹ̀ àti ìtẹ́lógo . ” ​ — ÒWE 18 : 13 .
ORIN : 126 , 95
Kí nìdí tó fi yẹ ká wádìí bóyá ìsọfúnni kan jóòótọ́ ká tó gbà á gbọ́ tàbí ká tó fi ránṣẹ́ sáwọn míì ?
Báwo la ṣe lè fara wé Jésù nígbà táwọn kan bá sọ̀rọ̀ wa láìdáa ?
Àwọn ìlànà Bíbélì mẹ́ta wo la lè ronú lé táá jẹ́ ká lè ṣèpinnu tó tọ́ nígbà tá a bá gba ìsọfúnni èyíkéyìí ?
1 , 2 . ( a ) Kí ló yẹ káwa Kristẹni máa ṣe , kí sì nìdí ?
( b ) Kí la máa jíròrò nínú àpilẹ̀kọ yìí ?
Ó YẸ káwa Kristẹni tòótọ́ mọ bá a ṣe ń gbé ọ̀rọ̀ yẹ̀ wò dáadáa ká lè dórí ìpinnu tó tọ́ .
Ìdí ni pé , Sátánì àti ayé burúkú yìí lè gbin èrò òdì sí wa lọ́kàn tá ò bá ṣọ́ra .
Torí náà , ká tó lè ṣèpinnu tó mọ́gbọ́n dání lórí ọ̀rọ̀ kan , ó yẹ ká rí òkodoro òtítọ́ nípa ọ̀rọ̀ náà .
Abájọ tí Òwe 18 : 13 fi sọ pé , “ nígbà tí ẹnì kan bá ń fèsì ọ̀ràn kí ó tó gbọ́ ọ , èyíinì jẹ́ ìwà òmùgọ̀ níhà ọ̀dọ̀ rẹ̀ àti ìtẹ́lógo . ”
Nínú àpilẹ̀kọ yìí , a máa jíròrò àwọn ohun tó máa ń jẹ́ kó ṣòro láti rí òkodoro òtítọ́ nípa ọ̀rọ̀ kan .
A tún máa ṣàyẹ̀wò àwọn ìlànà Bíbélì tó máa ràn wá lọ́wọ́ lórí ọ̀rọ̀ yìí , a sì máa rí àwọn àpẹẹrẹ tó máa jẹ́ ká mọ béèyàn ṣe ń yiiri ọ̀rọ̀ wò dáadáa .
Kí nìdí tó fi yẹ ká fi ìmọ̀ràn tó wà nínú Òwe 14 : 15 sọ́kàn ?
( Wo àwòrán tó wà níbẹ̀rẹ̀ àpilẹ̀kọ yìí . )
Yaágbó - yaájù ìsọfúnni ló wà lónìí .
Ṣé ti orí íńtánẹ́ẹ̀tì la fẹ́ sọ ni àbí ti tẹlifíṣọ̀n àtàwọn ìwé ìròyìn lónírúurú ?
Kì í ṣèyẹn nìkan , ọ̀pọ̀ ìsọfúnni làwọn ọ̀rẹ́ wa máa ń fi ránṣẹ́ sí wa lórí fóònú àti kọ̀ǹpútà .
Ó yẹ ká kíyè sára gan - an torí pé lónìí , ó wọ́pọ̀ káwọn èèyàn máa fi ìsọfúnni tí kì í ṣòótọ́ ránṣẹ́ , ìdí nìyẹn tó fi yẹ ká gbé ọ̀rọ̀ èyíkéyìí tá a bá gbọ́ yẹ̀ wò dáadáa .
Ìlànà Bíbélì wo la lè ronú lé ?
Òwe 14 : 15 sọ pé : “ Ẹnikẹ́ni tí ó jẹ́ aláìní ìrírí ń ní ìgbàgbọ́ nínú gbogbo ọ̀rọ̀ , ṣùgbọ́n afọgbọ́nhùwà máa ń ronú nípa àwọn ìṣísẹ̀ ara rẹ̀ . ”
Báwo lohun tó wà nínú Fílípì 4 : ​ 8 , 9 ṣe lè ràn wá lọ́wọ́ tá a bá fẹ́ yan ohun tá a máa kà ?
( Tún wo àpótí náà “ Díẹ̀ Lára Àwọn Ibi Tá A Ti Lè Rí Ìsọfúnni Tó Ṣeé Gbára Lé . ” )
Ká tó lè ṣèpinnu tó dáa nípa ọ̀rọ̀ kan , a gbọ́dọ̀ ní ìsọfúnni tó péye nípa ọ̀rọ̀ náà .
Torí náà , ó yẹ ká fọgbọ́n yan irú àwọn ìsọfúnni tá a máa yẹ̀ wò àtàwọn ìròyìn tá a máa kà .
( Ka Fílípì 4 : 8 , 9 . )
Kò yẹ ká máa fàkókò wa ṣòfò lórí àwọn ìkànnì tó ń gbé ìròyìn èké jáde , kò sì yẹ ká máa ka àwọn ìsọfúnni tí kì í ṣòótọ́ táwọn èèyàn fi ń ránṣẹ́ kiri .
Ní pàtàkì jù lọ , a gbọ́dọ̀ yẹra fáwọn ìkànnì táwọn apẹ̀yìndà fi ń tan irọ́ kálẹ̀ .
Ohun táwọn apẹ̀yìndà yìí ń wá ni bí wọ́n á ṣe tú wa ká , tí wọ́n á sì bomi la òtítọ́ tá a mọ̀ .
Yàtọ̀ síyẹn , kò yẹ ká fojú kéré àkóbá tí ìsọfúnni tí kò péye lè ṣe fún wa .
Lára ẹ̀ ni pé ó lè ṣì wá lọ́nà , kó sì mú ká ṣèpinnu tí kò bọ́gbọ́n mu . ​ — 1 Tím .
6 : 20 , 21 .
Kí làwọn nǹkan tí Ètò Ọlọ́run ti pèsè tó máa jẹ́ kí àwa èèyàn Ọlọ́run lè mọ àwọn ìṣẹ̀lẹ̀ lọ́ọ́lọ́ọ́ tó jóòótọ́ ?
ṢÉ Ẹ TI GBỌ́ ? : Apá tá a pè ní Ṣé Ẹ Ti Gbọ́ lórí ìkànnì jw.org máa ń jẹ́ ká tètè mọ ohun tó ń ṣẹlẹ̀ sáwọn ará wa kárí ayé àtàwọn ìṣẹ̀lẹ̀ pàtàkì tó kan àwa Ẹlẹ́rìí Jèhófà .
ÌRÒYÌN : Apá yìí lórí ìkànnì jw.org máa ń ṣe ẹ̀kúnrẹ́rẹ́ àlàyé nípa bá a ṣe n já fún ẹ̀tọ́ wa lábẹ́ òfin tó bá kan ọ̀ràn ìjọsìn àti bá a ṣe ń pèsè ìrànwọ́ nígbà àjálù .
TẸLIFÍṢỌ̀N JW : Ètò tẹlifíṣọ̀n yìí máa ń jẹ́ ká mọ àwọn nǹkan tó ń ṣẹlẹ̀ sí àwọn ará wa kárí ayé .
Ìròyìn tí kì í ṣòótọ́ wo làwọn ọmọ Ísírẹ́lì gbọ́ , kí nìyẹn sì mú kí wọ́n ṣe ?
Tá a bá gba ọ̀rọ̀ tí kì í ṣòótọ́ gbọ́ , ìgbẹ̀yìn rẹ̀ kì í dáa .
Àpẹẹrẹ kan lohun tó ṣẹlẹ̀ nígbà ayé Mósè . Mẹ́wàá nínú àwọn méjìlá tó lọ ṣe amí Ilẹ̀ Ìlérí ló mú ìròyìn tí kò dáa wálé .
Àwọn ìròyìn tó ń mọ́kàn ẹni pami tó sì kún fún àbùmọ́ tó fa kíki ni wọ́n ń sọ , èyí wá mú kí àyà àwọn ọmọ Ísírẹ́lì bẹ̀rẹ̀ sí í já .
Kí ló mú káwọn ọmọ Ísírẹ́lì gbà wọ́n gbọ́ ?
Nígbà tó jẹ́ pé ọ̀pọ̀ nínú àwọn amí yẹn ló mú ìròyìn burúkú wálé , wọ́n lè máa ronú pé òótọ́ ni wọ́n ń sọ .
Ni wọ́n bá kọtí ikún sí ìròyìn tó dáa táwọn ọkùnrin tó ṣeé fọkàn tán , ìyẹn Jóṣúà àti Kálébù mú wá .
Dípò káwọn èèyàn náà wádìí ọ̀rọ̀ náà dáadáa kí wọ́n sì gbẹ́kẹ̀ lé Jèhófà , ṣe ni wọ́n gba ìròyìn burúkú náà gbọ́ .
Ẹ ò rí i pé ìwà òmùgọ̀ gbáà nìyẹn !
Kí nìdí tí kò fi yẹ ká bínú tá a bá gbọ́ ohun tí kò dáa nípa àwa èèyàn Jèhófà ?
Ó yẹ ká ṣọ́ra gan - an tá a bá gbọ́ ìròyìn èyíkéyìí nípa àwa èèyàn Jèhófà .
Bíbélì sọ pé gbogbo ìgbà ni Sátánì ń fẹ̀sùn kan àwa ìránṣẹ́ Ọlọ́run .
Jésù tiẹ̀ kìlọ̀ fún wa pé àwọn alátakò máa fi “ irọ́ pípa sọ gbogbo onírúurú ohun burúkú ” nípa wa .
Tá a bá fi ìkìlọ̀ yìí sọ́kàn , inú ò ní bí wa tá a bá gbọ́ táwọn èèyàn ń sọ ohun tí kò dáa nípa àwa èèyàn Jèhófà .
Kí làwọn ìbéèrè tó yẹ ká bi ara wa ká tó fi ìsọfúnni kan ránṣẹ́ sáwọn míì ?
Ǹjẹ́ o máa ń ṣe ẹ́ bíi pé kó o fi gbogbo ìsọfúnni tó o bá ti rí ránṣẹ́ sáwọn ọ̀rẹ́ rẹ ?
Tó bá jẹ́ bẹ́ẹ̀ , a jẹ́ pé ọ̀rọ̀ rẹ dà bíi ti oníròyìn kan tó máa ń fẹ́ jẹ́ ẹni àkọ́kọ́ tó máa gbé ìròyìn tuntun kan sáfẹ́fẹ́ .
Àmọ́ , kó o tó fi ìsọfúnni kan ránṣẹ́ lórí fóònù , bi ara rẹ pé : ‘ Ṣé ó dá mi lójú pé òótọ́ pọ́ńbélé ni ìsọfúnni tí mo fẹ́ fi ránṣẹ́ yìí ?
Ṣé mo tiẹ̀ ti rí àrídájú ẹ̀ ? ’
Tí kò bá dá ẹ lójú àmọ́ tó o fi ránṣẹ́ sáwọn ará , ó ṣeé ṣe kó jẹ́ pé ìròyìn èké lò ń tàn kálẹ̀ láìmọ̀ .
Torí náà , tí ìsọfúnni kan kò bá dá ẹ lójú , á dáa kó o pa á rẹ́ kúrò lórí fóònù rẹ dípò kó o fi ránṣẹ́ sáwọn míì .
Kí làwọn alátakò kan ti ṣe làwọn ilẹ̀ kan , báwo la ṣe lè máa ti àwọn alátakò yìí lẹ́yìn láìmọ̀ ?
Ewu míì tún wà níbẹ̀ tá a bá ń tètè fi àwọn ìsọfúnni tí kò dá wa lójú ránṣẹ́ sáwọn míì .
Bí àpẹẹrẹ , àwọn ilẹ̀ kan wà tí wọ́n ti fòfin de iṣẹ́ ìwàásù wa .
Àwọn alátakò wa láwọn ilẹ̀ bẹ́ẹ̀ lè mọ̀ọ́mọ̀ gbé àwọn ìsọfúnni kan sáfẹ́fẹ́ kí wọ́n lè dẹ́rù bà wá , ká má sì fọkàn tán àwọn ará wa mọ́ .
Àpẹẹrẹ kan lohun tó ṣẹlẹ̀ sáwọn ará wa nígbà ìjọba Soviet Union .
Àwọn ọlọ́pàá ọ̀tẹlẹ̀múyẹ́ KGB bẹ̀rẹ̀ sí í tan irọ́ kálẹ̀ , wọ́n sọ pé àwọn arákùnrin tó ń múpò iwájú ti fi ètò Ọlọ́run sílẹ̀ , wọ́n sì ti dalẹ̀ àwọn èèyàn Ọlọ́run .
* Ó bani nínú jẹ́ pé ọ̀pọ̀ ló gba ìròyìn èké yìí gbọ́ , èyí sì mú kí wọ́n fi ètò Ọlọ́run sílẹ̀ .
Bó tilẹ̀ jẹ́ pé ọ̀pọ̀ wọn pa dà sínú ètò Ọlọ́run nígbà tó yá , àmọ́ àwọn kan ò pa dà torí wọ́n ti jẹ́ kí ọkọ̀ ìgbàgbọ́ wọn rì .
Kí ló yẹ ká ṣe tá ò bá fẹ́ kí irú nǹkan bẹ́ẹ̀ ṣẹlẹ̀ sí wa ?
Tó o bá gbọ́ ọ̀rọ̀ kan tí kò dáa nípa àwọn ará wa tàbí ọ̀rọ̀ kan tí kò dá ẹ lójú , má ṣe tan irú ọ̀rọ̀ bẹ́ẹ̀ kálẹ̀ .
Àwọn tí kò gbọ́n ló máa ń gba gbogbo ọ̀rọ̀ gbọ́ , torí náà , rí i dájú pé ó rí àrídájú ọ̀rọ̀ èyíkéyìí tó o bá gbọ́ .
Kí lohun míì tó máa ń jẹ́ kó ṣòro láti rí ìsọfúnni tó péye ?
Àwọn ìròyìn kan wà tí wọ́n máa ń gbé jáde àmọ́ kì í ṣòótọ́ délẹ̀délẹ̀ .
Irú àwọn ìsọfúnni bẹ́ẹ̀ máa ń jẹ́ kó ṣòro láti rí òkodoro òtítọ́ .
Tá ò bá fẹ́ kírú àwọn ìròyìn bẹ́ẹ̀ ṣì wá lọ́nà , kí ló yẹ ká ṣe ? ​ — Éfé .
4 : 14 .
Kí ló mú káwọn ọmọ Ísírẹ́lì kan pinnu láti lọ bá àwọn arákùnrin wọn jagun , kí ni wọ́n ṣe tógun yìí ò fi wáyé ?
Ẹ jẹ́ ká wo ohun tó ṣẹlẹ̀ sáwọn ọmọ Ísírẹ́lì tó ń gbé lápá ìwọ̀ oòrùn Odò Jọ́dánì nígbà ayé Jóṣúà .
Wọ́n gbọ́ pé àwọn ẹ̀yà Rúbẹ́nì àti Gádì àti ààbọ̀ ẹ̀yà Mánásè tó ń gbé ní apá ìlà oòrùn Jọ́dánì mọ pẹpẹ ràgàjì kan sítòsí Odò Jọ́dánì .
Bó tilẹ̀ jẹ́ pé òótọ́ ni pé wọ́n mọ pẹpẹ kan , síbẹ̀ wọn ò mọ kúlẹ̀kúlẹ̀ nípa ìdí tí wọ́n fi mọ pẹpẹ náà .
Ohun táwọn ọmọ Ísírẹ́lì tó wà lápá ìwọ̀ oòrùn rò ni pé àwọn ọmọ Ísírẹ́lì tó ń gbé lápá ìlà oòrùn ti ṣọ̀tẹ̀ sí Jèhófà , wọ́n sì fẹ́ máa bọ̀rìṣà . Ni wọ́n bá múra láti lọ bá wọn jagun .
( Ka Jóṣúà 22 : 9 - 12 . )
Àmọ́ kí wọ́n tó kógun lọ , wọ́n ṣe ohun kan tó dáa .
Kí wá ni wọ́n bá bọ̀ ?
Wọ́n rí i pé kì í ṣe torí káwọn ẹ̀yà tó ń gbé lápá ìlà oòrùn lè máa bọ̀rìṣà ni wọ́n ṣe mọ pẹpẹ yẹn , àmọ́ wọ́n mọ ọ́n kó lè wà fún ìrántí .
Èyí á jẹ́ káwọn èèyàn mọ̀ lẹ́yìnwá ọ̀la pé ìránṣẹ́ Jèhófà ni wọ́n .
Ó dájú pé inú àwọn ọmọ Ísírẹ́lì yẹn máa dùn pé àwọn wádìí ọ̀rọ̀ náà dáadáa kí wọ́n tó gbé ìgbésẹ̀ . Ká sọ pé wọ́n ti kógun ja àwọn arákùnrin wọn ni , ìpakúpa tó máa wáyé ò bá bùáyà !
( a ) Kí nìdí tí Dáfídì fi gba ilẹ̀ tó fún Mefibóṣẹ́tì pa dà ?
( b ) Kí ló yẹ kí Dáfídì ti kọ́kọ́ ṣe ?
Àwọn tó bá gba irú ọ̀rọ̀ bẹ́ẹ̀ gbọ́ lè bẹ̀rẹ̀ sí í fi ohun tí wọ́n gbọ́ hùwà sí wa .
Ẹ wo ohun tó ṣẹlẹ̀ sí Ọba Dáfídì àti Mefibóṣẹ́tì .
Dáfídì fi inúure àti àánú hàn sí Mefibóṣẹ́tì , ó sì fún un ní gbogbo ilẹ̀ Sọ́ọ̀lù bàbá - bàbá rẹ̀ .
Kò pẹ́ sígbà yẹn lẹnì kan sọ̀rọ̀ Mefibóṣẹ́tì láìdáa lójú Dáfídì .
Kàkà kí Dáfídì wádìí ọ̀rọ̀ náà wò , ó gba ọ̀rọ̀ náà gbọ́ , ó sì gba gbogbo ilẹ̀ tó fún Mefibóṣẹ́tì pa dà .
Nígbà tó yá , Dáfídì àti Mefibóṣẹ́tì jọ sọ̀rọ̀ , Dáfídì wá rí i pé àṣìṣe lòun ṣe , ló bá dá díẹ̀ pa dà nínú ogún Mefibóṣẹ́tì .
Ká sọ pé Dáfídì ti fara balẹ̀ wádìí ọ̀rọ̀ náà kó tó ṣèpinnu lórí ààbọ̀ ọ̀rọ̀ tó gbọ́ ni , ọ̀rọ̀ ò ní rí báyìí fún Mefibóṣẹ́tì .
12 , 13 . ( a ) Kí ni Jésù ṣe nígbà táwọn èèyàn sọ̀rọ̀ rẹ̀ láìdáa ?
( b ) Kí la lè ṣe tẹ́nì kan bá parọ́ mọ́ wa ?
Kí ló máa ṣe tó o bá gbọ́ táwọn èèyàn sọ̀rọ̀ rẹ láìdáa ?
Rántí pé wọ́n sọ̀rọ̀ Jésù àti Jòhánù Oníbatisí náà láìdáa .
( Ka Mátíù 11 : 18 , 19 . )
Kí wá ni Jésù ṣe ?
Dípò kó máa wá bó ṣe máa gbèjà ara rẹ̀ , ńṣe ló rọ àwọn èèyàn náà pé kí wọ́n fara balẹ̀ kíyè sí ìwà òun àti ẹ̀kọ́ tóun fi ń kọ́ni .
Jésù sọ pé , “ a fi ọgbọ́n hàn ní olódodo nípasẹ̀ àwọn iṣẹ́ rẹ̀ . ” ​ — Mát .
11 : 19 .
A lè kẹ́kọ̀ọ́ pàtàkì nínú ohun tí Jésù sọ .
Ìdí ni pé àwọn èèyàn lè sọ̀rọ̀ wa láìdáa tàbí kí wọ́n ṣàríwísí wa nígbà míì .
Ó lè máa ṣe wá bíi pé ká gbèjà ara wa káwọn èèyàn lè mọ̀ pé irọ́ ni wọ́n pa mọ́ wa .
Àmọ́ , nǹkan kan wà tá a lè ṣe .
A lè gbé ìgbé ayé wa lọ́nà tó máa jẹ́ kó hàn kedere sáwọn èèyàn pé irọ́ lẹni náà pa mọ́ wa .
Láìsí àní - àní , àpẹẹrẹ Jésù jẹ́ ká rí i pé tá a bá ń hùwà tó yẹ Kristẹni , kò sẹ́ni tó máa gba irọ́ èyíkéyìí táwọn èèyàn bá pa mọ́ wa gbọ́ .
14 , 15 .
Kí ló lè ṣẹlẹ̀ tá a bá ń gbára lé òye tara wa ?
Kì í rọrùn kéèyàn tó rí òkodoro òtítọ́ nípa ọ̀rọ̀ kan .
Àìpé tiwa náà sì lè mú kó ṣòro láti dórí ìpinnu tó tọ́ nípa ọ̀rọ̀ náà .
A lè ti máa sin Jèhófà fún ọ̀pọ̀ ọdún , ká ti nírìírí , ká sì mọ béèyàn ṣe ń gbé ọ̀rọ̀ yẹ̀ wò dáadáa .
Àwọn èèyàn tiẹ̀ lè máa bọ̀wọ̀ fún wa torí pé a mọ bí wọ́n ṣe ń fọgbọ́n yanjú ọ̀rọ̀ .
Síbẹ̀ tá ò bá ṣọ́ra , àwọn ànímọ́ yìí lè kó wa síṣòro .
Lọ́nà wo ?
A lè bẹ̀rẹ̀ sí í ronú pé a ti gbọ́n tán àti pé kò sọ́rọ̀ tá ò lè yanjú .
Ìyẹn lè mú ká máa lo ọgbọ́n orí wa àti bí nǹkan ṣe máa ń rí lára wa nígbà tá a bá ń gbé ọ̀rọ̀ kan yẹ̀ wò .
A lè máa ronú pé kò sọ́rọ̀ tá ò lè yanjú kódà tá ò bá mọ kúlẹ̀kúlẹ̀ ọ̀rọ̀ náà .
Ẹ ò rí i pé ìyẹn máa léwu gan - an !
Abájọ tí Bíbélì fi kìlọ̀ fún wa pé ká má ṣe gbẹ́kẹ̀ lé òye tara wa . ​ — Òwe 3 : 5 , 6 ; 28 : 26 .
Kí ló ṣẹlẹ̀ nílé oúnjẹ kan , ibo sì ni Arákùnrin Tom parí èrò sí ?
Ẹ jẹ́ ká fọkàn yàwòrán ìṣẹ̀lẹ̀ yìí .
Lọ́jọ́ kan , alàgbà kan tó nírìírí tó ń jẹ́ Tom lọ jẹun nílé oúnjẹ kan , àmọ́ ó yà á lẹ́nu nígbà tó rí Arákùnrin John tí wọ́n jọ jẹ́ alàgbà pẹ̀lú obìnrin míì tí kì í ṣe ìyàwó rẹ̀ .
Tom rí i pé àwọn méjèèjì ń rẹ́rìn - ín , wọ́n ń ṣeré , kódà wọ́n tiẹ̀ ń gbá ara wọn mọ́ra .
Ohun tó rí yìí rú u lójú .
Arákùnrin Tom wá bẹ̀rẹ̀ sí í ronú pé , ṣé kì í ṣe pé arákùnrin John máa kọ ìyàwó rẹ̀ sílẹ̀ ?
Kí ló máa wá ṣẹlẹ̀ sí ìyàwó ẹ̀ ?
Ṣé ìyà ò ní jẹ àwọn ọmọ wọn ?
Ohun kan ni pé Arákùnrin Tom ti rí àwọn tí irú ẹ̀ ṣẹlẹ̀ sí rí .
Tó bá jẹ́ pé ìwọ náà wà níbẹ̀ , báwo lohun tó o rí ṣe máa rí lára ẹ ?
Kí ni Tom pa dà wá mọ̀ , ẹ̀kọ́ wo lèyí sì kọ́ wa ?
Àmọ́ ẹ dúró ná o .
Bó tilẹ̀ jẹ́ pé Tom ronú pé Arákùnrin John ti dalẹ̀ ìyàwó rẹ̀ , ṣé ó mọ bọ́rọ̀ ṣe jẹ́ gan - an ?
Nígbà tó dọwọ́ ìrọ̀lẹ́ , Tom pe John lórí fóònù .
John wá ṣàlàyé fún Tom pé àbúrò òun ni obìnrin náà àti pé ó ti tọ́jọ́ mẹ́ta táwọn ti ríra .
Torí pé kò ní pẹ́ pa dà lòun ṣe lọ pàdé rẹ̀ nílé oúnjẹ yẹn .
Ó sọ pé ìyàwó òun fẹ́ wá bá àwọn níbẹ̀ , àmọ́ ohun tó ń ṣe ò jẹ́ kó lè ráyè wá .
Ẹ fojú inú wo bọ́rọ̀ yẹn ṣe máa rí lára Tom , ó dájú pé inú rẹ̀ máa dùn pé òun ò tíì sọ ohun tóun rò fáwọn míì .
Kí ni èyí kọ́ wa ?
Ó yẹ ká fi sọ́kàn pé kò sí bá a ṣe nírìírí tó , tá ò bá rí àrídájú ọ̀rọ̀ kan , a lè ṣèpinnu tí kò tọ́ .
Kí ló lè ṣẹlẹ̀ tá a bá ń di àwọn ará wa sínú ?
Tí èdèkòyédè bá wà láàárín àwa àtẹnì kan nínú ìjọ , ó rọrùn láti dórí ìpinnu tí kò tọ́ tá a bá gbọ́ nǹkan kan nípa ẹni náà .
Tó bá jẹ́ pé ibi tẹ́ni yẹn kù sí là ń wò ṣáà , a lè bẹ̀rẹ̀ sí í fura sí i .
Tá a bá wá gbọ́ nǹkan tí kò dáa nípa ẹni yẹn pẹ́nrẹ́n , a lè tètè gbà pé òótọ́ ni .
Kí nìyẹn kọ́ wa ?
Tá a bá ń di àwọn ará wa sínú , a lè bẹ̀rẹ̀ sí í fojú tí kò dáa wò wọ́n torí àwọn ọ̀rọ̀ tí kì í ṣòótọ́ tá a gbọ́ nípa wọn .
Kò yẹ ká máa jowú àwọn ará wa tàbí ká máa ṣe ìlara wọn , torí tá a bá ṣe bẹ́ẹ̀ , a lè bẹ̀rẹ̀ sí í ní èrò tí kò dáa nípa wọn .
Dípò ká máa ro èrò tí kò dáa nípa àwọn ará wa , a gbọ́dọ̀ nífẹ̀ẹ́ wọn ká sì máa dárí jì wọ́n látọkàn . ​ — Ka Kólósè 3 : 12 - 14 .
19 , 20 . ( a ) Àwọn ìlànà Bíbélì wo la lè ronú lé tá a bá fẹ́ mọ béèyàn ṣe ń wádìí ọ̀rọ̀ wò dáadáa ?
( b ) Kí la máa jíròrò nínú àpilẹ̀kọ tó kàn ?
Lónìí , ọ̀gọ̀ọ̀rọ̀ ìsọfúnni tó wà ló kún fún irọ́ , àwọn míì sì wà tí kì í ṣe òótọ́ délẹ̀délẹ̀ . Yàtọ̀ síyẹn , ọ̀tọ̀ ni kéèyàn rídìí ọ̀rọ̀ kan , ọ̀tọ̀ sì ni kéèyàn ṣèpinnu tó mọ́gbọ́n dání .
Kí ló máa ràn wá lọ́wọ́ ?
Àwọn ìlànà Bíbélì kan wà tá a lè ronú lé .
Bí àpẹẹrẹ , ìlànà Bíbélì kan sọ pé ìwà òmùgọ̀ ni téèyàn bá ń fèsì ọ̀rọ̀ kó tó wádìí rẹ̀ , èyí sì máa kó ìtìjú bá a .
Ìlànà Bíbélì míì sọ pé ká wádìí ọ̀rọ̀ wò dáadáa ká tó gbà á gbọ́ .
Paríparí ẹ̀ , láìka iye ọdún tá a ti wà nínú òtítọ́ , a gbọ́dọ̀ ṣọ́ra kó má lọ di pé àá máa gbẹ́kẹ̀ lé òye tara wa .
Kò sí àní - àní pé àwọn ìlànà Bíbélì máa ń dáàbò bò wá torí pé ó máa ń jẹ́ ká wádìí ọ̀rọ̀ wò dáadáa , ká ní èrò tó tọ́ , ká sì ṣèpinnu tó mọ́gbọ́n dání .
Àmọ́ , ohun míì wà tó yẹ ká fún láfiyèsí , ìyẹn ni pé kéèyàn máa fi ìrísí dáni lẹ́jọ́ .
Nínú àpilẹ̀kọ tó kàn , a máa rí àwọn nǹkan tó máa ń fà á àtàwọn ohun tá a lè ṣe láti yẹra fún irú ìwà bẹ́ẹ̀ .
Wo Ìwé Ọdọọdún Àwa Ẹlẹ́rìí Jèhófà ti Ọdún 2004 , ojú ìwé 111 sí 112 lédè Gẹ̀ẹ́sì àti Ìwé Ọdọọdún 2008 , ojú ìwé 133 sí 135 lédè Gẹ̀ẹ́sì .
7 : 24 .
ORIN : 142 , 123
Ìṣe 10 : 34 , 35
Léfítíkù 19 : 15
1 Tímótì 4 : 12
Àsọtẹ́lẹ̀ wo ni Aísáyà sọ nípa Jésù , kí sì nìdí tí èyí fi fini lọ́kàn balẹ̀ ?
AÍSÁYÀ sọ àsọtẹ́lẹ̀ kan tó fini lọ́kàn balẹ̀ nípa Jésù Kristi Olúwa wa .
Ó sọ pé , Jésù ò ní “ ṣe ìdájọ́ nípasẹ̀ ohun èyíkéyìí tí ó hàn lásán sí ojú rẹ̀ , bẹ́ẹ̀ ni kì yóò fi ìbáwí tọ́ni sọ́nà ní ìbámu pẹ̀lú ohun tí etí rẹ̀ wulẹ̀ gbọ́ . ”
Kàkà bẹ́ẹ̀ , ó máa “ fi òdodo ṣe ìdájọ́ àwọn ẹni rírẹlẹ̀ . ”
Kí nìdí tí èyí fi fini lọ́kàn balẹ̀ ?
Ìdí ni pé inú ayé tí ìwà kẹ́lẹ́yàmẹ̀yà ti gbilẹ̀ táwọn èèyàn sì máa ń wojú ṣe nǹkan là ń gbé .
Torí náà , gbogbo wa là ń fojú sọ́nà fún ìgbà tí Jésù tó jẹ́ Onídàájọ́ òdodo máa ṣèdájọ́ , torí pé kì í ṣe ohun tó hàn sí ojú ló máa fi ṣèdájọ́ !
Àṣẹ wo ni Jésù pa fún wa , kí la sì máa jíròrò nínú àpilẹ̀kọ yìí ?
Onírúurú èrò la máa ń ní nípa àwọn míì .
Àmọ́ torí pé a kì í ṣe ẹni pípé bíi Jésù , èrò wa nípa àwọn míì lè má dáa tó .
Lọ́pọ̀ ìgbà , ohun tá a rí ló máa ń pinnu ohun tá a máa rò nípa ẹnì kan .
Nígbà tí Jésù wà láyé , ó pàṣẹ pé : “ Ẹ dẹ́kun ṣíṣèdájọ́ láti inú ìrísí òde , ṣùgbọ́n ẹ máa fi ìdájọ́ òdodo ṣèdájọ́ . ”
Èyí fi hàn pé Jésù fẹ́ ká fara wé òun , ká má ṣe fi ìrísí pinnu irú ẹni téèyàn kan jẹ́ .
Nínú àpilẹ̀kọ yìí , a máa jíròrò ohun mẹ́ta táwọn èèyàn sábà máa ń wò tí wọ́n bá fẹ́ pinnu irú ẹni tẹ́nì kan jẹ́ .
Àwọn nǹkan náà ni ẹ̀yà tàbí ìlú tẹ́nì kan ti wá , bó ṣe lówó tó àti ọjọ́ orí rẹ̀ .
3 , 4 . ( a ) Àwọn nǹkan wo ló ṣẹlẹ̀ tó mú kí àpọ́sítélì Pétérù yí èrò tó ní nípa àwọn tí kì í ṣe Júù pa dà ?
( Wo àwòrán tó wà níbẹ̀rẹ̀ àpilẹ̀kọ yìí . ) ( b ) Òye tuntun wo ni Jèhófà jẹ́ kí Pétérù ní ?
Ó dájú pé onírúurú èrò lá máa jà gùdù lọ́kàn àpọ́sítélì Pétérù nígbà tí ẹ̀mí mímọ́ ní kó lọ sílé Kọ̀nílíù ní Kesaréà .
Ìdí sì ni pé Kọ̀nílíù kì í ṣe Júù .
Àwọn Júù gbà pé aláìmọ́ làwọn tí kì í ṣe Júù , irú èrò yìí sì ni Pétérù náà ní .
Àmọ́ àwọn nǹkan kan ṣẹlẹ̀ tó mú kí Pétérù yí èrò rẹ̀ pa dà .
Bí àpẹẹrẹ , ó rí ìran àgbàyanu kan .
Ohùn kan láti ọ̀run sì pàṣẹ fún un pé : “ Dìde , Pétérù , máa pa , kí o sì máa jẹ ! ”
Àmọ́ , ẹ̀ẹ̀mẹta ọ̀tọ̀ọ̀tọ̀ ni Pétérù kọ̀ jálẹ̀ .
Gbogbo ìgbà tó kọ̀ jálẹ̀ ni ohùn náà sọ fún un pé kó “ dẹ́kun pípe ohun tí Ọlọ́run ti wẹ̀ mọ́ ní ẹlẹ́gbin . ”
Nígbà tí Pétérù jí , ó bẹ̀rẹ̀ sí í ṣe kàyéfì nípa ohun tí ìran náà túmọ̀ sí , bẹ́ẹ̀ làwọn tí Kọ̀nílíù rán wá sọ́dọ̀ rẹ̀ dé .
Ẹ̀mí mímọ́ wá fún un ní ìtọ́ni pé kó tẹ̀ lé wọn lọ sílé Kọ̀nílíù , òun náà sì ṣe bẹ́ẹ̀ .
Ká sọ pé Pétérù ò yí èrò tó ní tẹ́lẹ̀ pa dà , ó dájú pé kò ní wọ ilé Kọ̀nílíù .
Ìdí sì ni pé àwọn Júù kì í wọ ilé àwọn tí kì í ṣe Júù .
Àmọ́ kí ló mú kí Pétérù fa ẹ̀tanú yìí tu lọ́kàn rẹ̀ ?
Ìran tó rí àti ìtọ́ni tí ẹ̀mí mímọ́ fún un ló mú kó yí èrò rẹ̀ pa dà .
Lẹ́yìn tí Pétérù sì gbọ́ àlàyé tí Kọ̀nílíù ṣe , ó sọ lábẹ́ ìmísí pé : “ Dájúdájú , mo róye pé Ọlọ́run kì í ṣe ojúsàájú , ṣùgbọ́n ní gbogbo orílẹ̀ - èdè , ẹni tí ó bá bẹ̀rù rẹ̀ , tí ó sì ń ṣiṣẹ́ òdodo ṣe ìtẹ́wọ́gbà fún un . ”
Ó dájú pé òye tuntun yìí máa jọ Pétérù lójú gan - an !
Àmọ́ báwo ni òye tuntun yìí ṣe kan àwa Kristẹni lónìí ?
( a ) Kí ni Jèhófà fẹ́ kí gbogbo àwa Kristẹni lóye ?
( b ) Irú èrò wo ló ṣì lè wà lọ́kàn wa láìka pé a ti kẹ́kọ̀ọ́ òtítọ́ ?
Jèhófà lo Pétérù láti jẹ́ kí gbogbo àwa Kristẹni mọ̀ pé òun kì í ṣe ojúsàájú .
Lójú Jèhófà , ọ̀kan náà ni gbogbo wa láìka ìlú tá a ti wá , ẹ̀yà tàbí èdè wa sí .
Ẹnikẹ́ni tó bá bẹ̀rù Ọlọ́run , tó sì ń ṣe ohun tó tọ́ , ì báà jẹ́ ọkùnrin tàbí obìnrin ni Ọlọ́run máa tẹ́wọ́ gbà .
Ó dájú pé àwa náà gbà pé òótọ́ lọ̀rọ̀ yìí .
Àmọ́ tó bá jẹ́ pé kẹ́lẹ́yàmẹ̀yà àti ẹ̀tanú pọ̀ níbi tá a gbé dàgbà ńkọ́ ?
A lè ronú pé a kì í ṣojúsàájú àmọ́ kó jẹ́ pé a ṣì lẹ́mìí kẹ́lẹ́yàmẹ̀yà ká má sì mọ̀ .
Bí àpẹẹrẹ , bó tilẹ̀ jẹ́ pé Pétérù ni Jèhófà lò láti jẹ́ káwọn èèyàn mọ̀ pé òun kì í ṣojúsàájú , síbẹ̀ Pétérù fúnra rẹ̀ tún ṣe ẹ̀tanú sáwọn tí kì í ṣe Júù lẹ́yìn ìgbà yẹn .
Báwo wá la ṣe lè ṣègbọràn sí àṣẹ Jésù , ká má sì fi ìrísí dáni lẹ́jọ́ ?
( a ) Kí ló yẹ ká ṣe tá a bá fẹ́ fa ẹ̀mí kẹ́lẹ́yàmẹ̀yà tu lọ́kàn wa ?
( b ) Kí ló hàn nínú ìròyìn tí arákùnrin kan tí òtítọ́ jinlẹ̀ nínú rẹ̀ kọ ?
Nígbà míì , a lè bi ẹnì kan tá a fọkàn tán kó lè sọ fún wa tó bá rí i pé a ní ẹ̀mí kẹ́lẹ́yàmẹ̀yà , ìdí ni pé àwa fúnra wa lè má mọ̀ .
Ó ṣe tán ìpàkọ́ onípàkọ́ làá rí , ẹni ẹlẹ́ni ló ń báni rí tẹni .
Ẹ̀mí yìí lè ti jingíri sọ́kàn wa ká má sì mọ̀ .
Bí àpẹẹrẹ , arákùnrin kan tí òtítọ́ jinlẹ̀ nínú rẹ̀ kọ ìròyìn nípa tọkọtaya kan tó ń ṣe dáadáa lẹ́nu iṣẹ́ ìsìn alákòókò kíkún .
Ọkọ náà wá láti ẹ̀yà kan táwọn èèyàn máa ń fojú yẹpẹrẹ wò .
Àmọ́ arákùnrin tó kọ ìròyìn náà ò mọ̀ pé òun fúnra òun ní ẹ̀tanú sí àwọn tó wá láti ẹ̀yà náà .
Nínú ìròyìn tó kọ , arákùnrin náà sọ àwọn nǹkan tó dáa nípa ọkọ náà , síbẹ̀ ohun tó fi parí ìròyìn yẹn ni pé : “ Bó tilẹ̀ jẹ́ pé ẹ̀yà [ báyìí báyìí ] ló ti wá , ìwà rẹ̀ àti bó ṣe ń gbé ìgbésí ayé ti jẹ́ káwọn èèyàn rí i pé téèyàn bá tiẹ̀ wá láti ẹ̀yà [ náà ] , kò túmọ̀ sí pé á jẹ́ ọ̀bùn tàbí pé á máa gbé irú ìgbésí ayé tá a mọ ọ̀pọ̀ àwọn tó wá láti ẹ̀yà yìí sí . ” Àbí ẹ ò rí nǹkan !
Ẹ̀kọ́ wo wá nìyẹn kọ́ wa ?
Láìka bá a ṣe pẹ́ tó nínú òtítọ́ tàbí àwọn àǹfààní tá a ní , a gbọ́dọ̀ máa yẹ ara wa wò dáadáa , ká sì ṣe tán láti jẹ́ káwọn míì ràn wá lọ́wọ́ ká lè fa ẹ̀mí kẹ́lẹ́yàmẹ̀yà tu lọ́kàn wa .
Kí ni nǹkan míì tá a tún lè ṣe ?
Kí la lè ṣe tá a bá fẹ́ gbòòrò sí i ?
Tá a bá jẹ́ kí ọkàn wa túbọ̀ gbòòrò sí i , ìfẹ́ á borí ẹ̀mí kẹ́lẹ́yàmẹ̀yà tó bá wà lọ́kàn wa .
Ṣé àwọn ọmọ ìlú rẹ tàbí àwọn tẹ́ ẹ jọ jẹ́ ẹ̀yà kan náà tàbí tẹ́ ẹ jọ ń sọ èdè kan náà lo sábà máa ń bá kẹ́gbẹ́ ?
Tó bá jẹ́ bẹ́ẹ̀ , á dáa kó o túbọ̀ gbòòrò sí i .
Lára ohun tó o lè ṣe ni pé kó o bá àwọn tó wá láti ẹ̀yà míì ṣiṣẹ́ lóde ẹ̀rí tàbí kó o pè wọ́n wá jẹun nílé rẹ .
Tó o bá ṣe bẹ́ẹ̀ , wàá túbọ̀ nífẹ̀ẹ́ onírúurú èèyàn , ìyẹn á sì jẹ́ kó o borí ẹ̀mí kẹ́lẹ́yàmẹ̀yà .
Àmọ́ nígbà míì , a máa ń fi béèyàn ṣe lówó tó pinnu irú ẹni tó jẹ́ .
Èyí ni kókó kejì tá a máa jíròrò .
Bí Léfítíkù 19 : 15 ṣe sọ , kí ló yẹ ká ṣọ́ra fún ?
Bí ẹnì kan ṣe lówó tó lè mú ká máa gbé e gẹ̀gẹ̀ tàbí ká fojú yẹpẹrẹ wò ó .
Léfítíkù 19 : 15 sọ pé : “ Ìwọ kò gbọ́dọ̀ fi ojúsàájú bá ẹni rírẹlẹ̀ lò , ìwọ kò sì gbọ́dọ̀ ṣe ojúsàájú ẹni ńlá .
Ìdájọ́ òdodo ni kí o fi ṣe ìdájọ́ ẹlẹgbẹ́ rẹ . ”
Kí nìdí tọ́rọ̀ fi rí bẹ́ẹ̀ ?
Òótọ́ tí kò ṣeé já ní koro wo ni Sólómọ́nì sọ , kí la sì rí kọ́ nínú òwe náà ?
Lábẹ́ ìmísí , Sólómọ́nì sọ òótọ́ ọ̀rọ̀ kan tí kò ṣeé já ní koro nípa àwa èèyàn aláìpé .
Nínú Òwe 14 : 20 , ó sọ pé : “ Lójú ọmọnìkejì rẹ̀ pàápàá , ẹni tí ó jẹ́ aláìnílọ́wọ́ jẹ́ ẹni ìkórìíra , ṣùgbọ́n púpọ̀ ni ọ̀rẹ́ ọlọ́rọ̀ . ”
Kí ni òwe yìí kọ́ wa ?
Táwa náà ò bá ṣọ́ra , ó lè máa wù wá láti bá àwọn ará tó lówó ṣọ̀rẹ́ , ká sì máa yẹra fáwọn tí kò ní .
Àmọ́ , ó léwu tá a bá ń fi bí ẹnì kan ṣe lówó tó pinnu irú ẹni tó jẹ́ .
Kí nìdí ? Ewu wo ni Jákọ́bù kìlọ̀ nípa rẹ̀ ?
Tá a bá ń fi bí ẹnì kan ṣe lówó tó pinnu irú ẹni tó jẹ́ , ó lè fa ẹ̀mí kẹ́lẹ́gbẹ́mẹgbẹ́ nínú ìjọ , á wá di pé kólówó máa ṣọ̀rẹ́ olówó .
Jákọ́bù kìlọ̀ pé irú nǹkan báyìí ti fa ìyapa nínú àwọn ìjọ kan ní ọgọ́rùn - ún ọdún kìíní .
( Ka Jákọ́bù 2 : 1 - 4 . )
A gbọ́dọ̀ ṣọ́ra , ká má ṣe fàyè gba èrò yìí torí pé ó lè fa ìyapa nínú ìjọ .
Àmọ́ kí la lè ṣe tá ò fi ní fàyè gba èrò yìí lọ́kàn wa ?
Ṣé ohun tẹ́nì kan ní ló máa pinnu bí àjọṣe rẹ̀ pẹ̀lú Jèhófà ṣe máa rí ?
Ṣàlàyé .
Ojú tí Jèhófà fi ń wo àwọn ará wa ló yẹ káwa náà máa fi wò wọ́n .
Ti pé ẹnì kan jẹ́ olówó tàbí tálákà kọ́ ló máa mú kí Jèhófà fojúure han sí i .
Kì í sì í ṣe bá a ṣe ní tó tàbí bá a ṣe ṣaláìní ló máa pinnu bá a ṣe máa sún mọ́ Jèhófà tó .
Lóòótọ́ , Jésù sọ pé ó máa “ ṣòro fún ọlọ́rọ̀ láti dé inú Ìjọba ọ̀run , ” àmọ́ kò sọ pé wọn ò lè wọ Ìjọba ọ̀run rárá .
Lọ́wọ́ kejì , Jésù sọ pé : “ Aláyọ̀ ni ẹ̀yin òtòṣì , nítorí pé tiyín ni Ìjọba Ọlọ́run . ”
Àmọ́ , èyí ò túmọ̀ sí pé gbogbo àwọn òtòṣì ló máa fara mọ́ ẹ̀kọ́ Jésù tí wọ́n á sì gba ìbùkún tó ṣàrà ọ̀tọ̀ .
Ó ṣe tán , ọ̀pọ̀ àwọn òtòṣì ni kò tẹ̀ lé Jésù .
Kókó ibẹ̀ ni pé kì í ṣe bóyá ẹnì kan jẹ́ olówó tàbí tálákà ló ń pinnu bí àjọṣe rẹ̀ pẹ̀lú Jèhófà ṣe máa rí .
Ìtọ́ni wo ni Ìwé Mímọ́ fún gbogbo wa yálà a jẹ́ olówó tàbí tálákà ?
Inú wa dùn pé a láwọn ará lọ́kùnrin àti lóbìnrin , olówó àti tálákà tí wọ́n nífẹ̀ẹ́ Jèhófà , tí wọ́n sì ń sìn ín tọkàntọkàn .
Ìwé Mímọ́ gba àwọn ọlọ́rọ̀ níyànjú pé “ kí wọ́n má ṣe gbé ìrètí wọn lé ọrọ̀ àìdánilójú , bí kò ṣe lé Ọlọ́run . ”
( Ka 1 Tímótì 6 : 17 - 19 . )
Lẹ́sẹ̀ kan náà , Bíbélì gba gbogbo àwa èèyàn Ọlọ́run níyànjú pé ká ṣọ́ra fún ìfẹ́ owó yálà a jẹ́ olówó tàbí tálákà .
Kò sí àní - àní pé tá a bá ń wo àwọn ará wa bí Jèhófà ṣe ń wò wọ́n , a ò ní máa fi bí wọ́n ṣe lówó tó pinnu irú ẹni tí wọ́n jẹ́ .
Àmọ́ tó bá kan ti ọjọ́ orí ńkọ́ ?
Ṣó yẹ ká máa fi bí ẹnì kan ṣe dàgbà tó pinnu irú ẹni tó jẹ́ ?
Ẹ jẹ́ ká wò ó .
Kí ni Ìwé Mímọ́ sọ nípa bíbọ̀wọ̀ fáwọn àgbàlagbà ?
Léraléra ni Ìwé Mímọ́ sọ pé ká máa bọ̀wọ̀ fàwọn àgbàlagbà .
Léfítíkù 19 : 32 sọ pé : “ Kí o dìde dúró níwájú orí ewú , kí o sì fi ìgbatẹnirò hàn fún arúgbó , kí o sì máa bẹ̀rù Ọlọ́run rẹ . ”
Òwe 16 : 31 náà sọ ohun tó jọ èyí , ó ní : “ Orí ewú jẹ́ adé ẹwà nígbà tí a bá rí i ní ọ̀nà òdodo . ”
Yàtọ̀ síyẹn , Pọ́ọ̀lù gba Tímótì nímọ̀ràn pé kó má ṣe fi àṣìṣe àgbà ọkùnrin hàn lọ́nà mímúná janjan , kàkà bẹ́ẹ̀ kó máa wo irú àwọn àgbà ọkùnrin bẹ́ẹ̀ bíi bàbá .
Bó tilẹ̀ jẹ́ pé Tímótì ní ọlá àṣẹ lórí àwọn àgbà ọkùnrin yìí dé ìwọ̀n àyè kan , síbẹ̀ ó gbọ́dọ̀ bọ̀wọ̀ fún wọn , kó sì fìfẹ́ bá wọn lò .
Ìgbà wo ló máa pọn dandan pé ká fún ẹnì kan tó jù wá lọ ní ìbáwí tó yẹ ?
Àmọ́ kí la máa ṣe tí ẹnì kan tó dàgbà jù wá lọ bá ń mọ̀ọ́mọ̀ dẹ́ṣẹ̀ tàbí tó ń gbé ohun tí Jèhófà kórìíra lárugẹ ?
Ohun kan ni pé Jèhófà kì í fi ìrísí dáni lẹ́jọ́ , ti pé ẹnì kan dàgbà kò túmọ̀ sí pé Jèhófà máa gbójú fo ẹ̀ṣẹ̀ tẹ́ni náà mọ̀ọ́mọ̀ dá .
Ká fi ìlànà tó wà nínú Aísáyà 65 : 20 sọ́kàn tó sọ pé : “ Ní ti ẹlẹ́ṣẹ̀ , bí ó tilẹ̀ jẹ́ ẹni ọgọ́rùn - ún ọdún , a ó pe ibi wá sórí rẹ̀ . ”
Irú ìlànà yìí náà wà nínú ìran tí Ìsíkíẹ́lì rí .
Torí náà , ohun tó yẹ kó máa wà lọ́kàn wa nígbà gbogbo ni bá a ṣe máa bọ̀wọ̀ fún Jèhófà Ọlọ́run tó jẹ́ Ẹni Ọjọ́ Àtayébáyé .
Tá a bá ń fi èyí sọ́kàn , a ò ní bẹ̀rù láti fún ẹnikẹ́ni ní ìbáwí tó yẹ láìka ọjọ́ orí rẹ̀ sí . ​ — Gál .
6 : 1 .
Ṣé o máa ń bọ̀wọ̀ fáwọn ọ̀dọ́kùnrin ?
( Wo ìpínrọ̀ 15 )
Kí la rí kọ́ lára àpọ́sítélì Pọ́ọ̀lù tó bá di pé ká bọ̀wọ̀ fáwọn arákùnrin tó kéré lọ́jọ́ orí ?
Àwọn ọ̀dọ́kùnrin tó wà nínú ìjọ ńkọ́ , ojú wo la fi ń wò wọ́n ?
Àpọ́sítélì Pọ́ọ̀lù gba Tímótì tó jẹ́ ọ̀dọ́ nímọ̀ràn pé : “ Má ṣe jẹ́ kí ènìyàn kankan fojú tẹ́ńbẹ́lú èwe rẹ láé .
Kàkà bẹ́ẹ̀ , di àpẹẹrẹ fún àwọn olùṣòtítọ́ nínú ọ̀rọ̀ sísọ , nínú ìwà , nínú ìfẹ́ , nínú ìgbàgbọ́ , nínú ìwà mímọ́ . ”
Ó ṣeé ṣe kí Tímótì ṣẹ̀ṣẹ̀ lé lẹ́ni ọgbọ̀n [ 30 ] ọdún nígbà tí Pọ́ọ̀lù gbà á nímọ̀ràn yìí .
Síbẹ̀ , iṣẹ́ ńlá ni Pọ́ọ̀lù ní kó máa bójú tó nínú ìjọ .
Kókó tó wà nínú ìmọ̀ràn Pọ́ọ̀lù yìí ṣe kedere .
A ò gbọ́dọ̀ fojú tẹ́ńbẹ́lú àwọn ọ̀dọ́kùnrin torí pé wọ́n kéré lọ́jọ́ orí .
Ó ṣe tán , ẹni ọgbọ̀n [ 30 ] ọdún ó lé díẹ̀ ni Jésù nígbà tó ṣe iṣẹ́ òjíṣẹ́ rẹ̀ lórí ilẹ̀ ayé .
16 , 17 . ( a ) Kí ni àwọn alàgbà fi ń pinnu bóyá arákùnrin kan kúnjú ìwọ̀n láti di ìránṣẹ́ iṣẹ́ òjíṣẹ́ tàbí alàgbà ?
( b ) Báwo ni èrò wa tàbí àṣà ìbílẹ̀ wa ṣe lè tako ìlànà Ìwé Mímọ́ ?
Ní àwọn ilẹ̀ kan , wọ́n máa ń fojú tẹ́ńbẹ́lú àwọn ọ̀dọ́kùnrin .
Àwọn alàgbà tó wá láti irú ilẹ̀ bẹ́ẹ̀ lè má fẹ́ dámọ̀ràn àwọn ọ̀dọ́kùnrin láti di ìránṣẹ́ iṣẹ́ òjíṣẹ́ tàbí alàgbà .
Àmọ́ gbogbo àwọn alàgbà gbọ́dọ̀ fi sọ́kàn pé Ìwé Mímọ́ ò sọ ọjọ́ orí tẹ́nì kan gbọ́dọ̀ jẹ́ kó tó lè di ìránṣẹ́ iṣẹ́ òjíṣẹ́ tàbí alàgbà .
Tí alàgbà kan bá wá tìtorí àṣà ìbílẹ̀ rẹ̀ gbé ìlànà kan kalẹ̀ , á jẹ́ pé irú alàgbà bẹ́ẹ̀ ò tẹ̀ lé ìlànà Ìwé Mímọ́ nìyẹn .
A kì í fi èrò wa tàbí àṣà ìbílẹ̀ wa gbé àwọn ọ̀dọ́kùnrin yẹ̀ wò bóyá wọ́n kúnjú ìwọ̀n , kàkà bẹ́ẹ̀ ìlànà Bíbélì là ń lò . ​ — 2 Tím .
3 : ​ 16 , 17 .
Táwọn alàgbà bá ń lo èrò wọn tàbí àṣà ìbílẹ̀ wọn láti gbé àwọn ọ̀dọ́kùnrin yẹ̀ wò , wọ́n lè fi àǹfààní iṣẹ́ ìsìn du àwọn tó kúnjú ìwọ̀n fún àǹfààní náà .
Bí àpẹẹrẹ , lórílẹ̀ - èdè kan , ìránṣẹ́ iṣẹ́ òjíṣẹ́ kan wà tó dáńgájíá , fún ìdí yìí àwọn alàgbà fún un láwọn ojúṣe pàtàkì nínú ìjọ .
Bó tilẹ̀ jẹ́ pé àwọn alàgbà yẹn gbà pé ọ̀dọ́kùnrin náà kúnjú ìwọ̀n láti di alàgbà níbàámu pẹ̀lú ìlànà Ìwé Mímọ́ , síbẹ̀ wọn ò dámọ̀ràn rẹ̀ láti di alàgbà .
Díẹ̀ lára àwọn alàgbà tó dàgbà láàárín wọn sọ pé arákùnrin náà ṣì kéré lójú àti pé àwọn míì lè máa wò ó pé ó ti kéré jù láti di alàgbà .
Àbí ẹ ò rí nǹkan , wọn ò dámọ̀ràn arákùnrin náà torí wọ́n gbà pé ó kéré lójú !
Bó tilẹ̀ jẹ́ pé àpẹẹrẹ kan la mú wá yìí , ìròyìn fi hàn pé ọ̀pọ̀ ló ní irú èrò yìí kárí ayé .
Ẹ ò rí i pé ó ṣe pàtàkì gan - an ká máa lo ìlànà Ìwé Mímọ́ dípò èrò wa tàbí àṣà ìbílẹ̀ wa tá a bá ń gbé àwọn arákùnrin yẹ̀ wò .
Ọ̀nà kan nìyẹn tá a lè gbà tẹ̀ lé àṣẹ Jésù pé ká má ṣe fi ìrísí dáni lẹ́jọ́ .
18 , 19 .
Kí ló yẹ ká ṣe tá a bá fẹ́ máa wo àwọn míì bí Jèhófà ṣe ń wò wọ́n ?
Láìka pé a jẹ́ aláìpé , a ṣì lè máa wo àwọn míì bí Jèhófà ṣe ń wò wọ́n .
Àmọ́ èyí gba ìsapá , ó sì gba pé ká máa fọkàn sí àwọn ìránnilétí tá à ń gbà látinú Ọ̀rọ̀ Ọlọ́run .
Tá a bá ń fi àwọn ìránnilétí yìí sílò , àá lè máa ṣègbọràn sí àṣẹ Jésù pé ká má ṣe máa fi ìrísí dáni lẹ́jọ́ . ​ — Jòh . 7 : 24 .
Láìpẹ́ , Jésù Kristi Ọba wa máa ṣèdájọ́ gbogbo aráyé , inú wa sì dùn pé kì í ṣe ohun tó hàn sí ojú rẹ̀ tàbí ohun tí etí rẹ̀ wulẹ̀ gbọ́ ló máa fi ṣèdájọ́ yìí .
Ó dájú pé àkókò alárinrin nìyẹn máa jẹ́ !
ÌTÀN ÌGBÉSÍ AYÉ
Gẹ́gẹ́ Bí Maxim Danyleyko Ṣe Sọ ọ́
ẸNI ọdún mọ́kàndínláàádọ́rùn - ún [ 89 ] ni mí , torí náà ọ̀pọ̀ àwọn ọ̀dọ́ tó wà ní Bẹ́tẹ́lì sábà máa ń pè mi ní “ Dádì , ” tàbí “ Bàbá . ”
Àwọn ọ̀rọ̀ àpọ́nlé yẹn máa ń múnú mi dùn .
Mo gbà pé èyí jẹ́ ọ̀nà kan tí Jèhófà gbà ń san mí lẹ́san fún ọdún méjìléláàádọ́rin [ 72 ] tí mo ti lò lẹ́nu iṣẹ́ ìsìn alákòókò kíkún .
Àwọn ìrírí tó lárinrin ni mo ti ní lẹ́nu iṣẹ́ yìí , ìyẹn sì máa ń jẹ́ kí n lè fi ìdánilójú sọ fáwọn ọ̀dọ́ pé Jèhófà máa san wọ́n lẹ́san tí wọn ò bá juwọ́ sílẹ̀ . ​ — 2 Kíró . 15 : 7 .
Orílẹ̀ - èdè Ukraine làwọn òbí mi ń gbé kí wọ́n tó kó lọ sílùú Rossburn tó wà ní ìpínlẹ̀ Manitoba lórílẹ̀ - èdè Kánádà .
Kẹ́ ẹ sì máa wò ó , màmá mi ò bí ìbejì .
Bàbá mi nífẹ̀ẹ́ Bíbélì , wọ́n sì máa ń kà á sí wa létí ní gbogbo àárọ̀ Sunday .
Wọ́n gbà pé jẹun - jẹun làwọn aṣáájú ẹ̀sìn ń fàwọn èèyàn ṣe , kódà wọ́n tiẹ̀ máa ń dápàárá pé , “ Ṣé wọ́n sanwó fún Jésù fún iṣẹ́ ìwàásù tó ṣe ? ”
Nígbà tó yá , mẹ́fà nínú àwọn ẹ̀gbọ́n mi kẹ́kọ̀ọ́ òtítọ́ , àwọn àbúrò mi méjèèjì náà sì ṣe bẹ́ẹ̀ .
Aṣáájú - ọ̀nà ni Rose tó jẹ́ ẹ̀gbọ́n mi .
Títí tó fi sùn nínú oorun ikú ló máa ń rọ àwọn èèyàn pé kí wọ́n máa ka Bíbélì , wọ́n á sọ pé , “ Mo fẹ́ rí i yín nínú ayé tuntun . ”
Nígbà kan , Ted ẹ̀gbọ́n mi ọkùnrin máa ń fìtara wàásù nípa ọ̀run àpáàdì , débi pé gbogbo àárọ̀ Sunday ló máa ń wàásù lórí rédíò .
Á máa lọgun tantan pé títí láé láwọn ẹlẹ́ṣẹ̀ á máa jóná nínú iná àjóòkú .
Ṣùgbọ́n nígbà tó yá , òun náà di Ẹlẹ́rìí tó ń fìtara wàásù .
Mo rántí pé ní June 1944 , mo dé láti ilé ìwé lọ́jọ́ kan , mo sì rí ìwé kan lórí tábìlì tá a ti ń jẹun , àkòrí ẹ̀ ni The Coming World Regeneration .
* Ni mo bá ka ojú ìwé àkọ́kọ́ àti ojú ìwé kejì , mo gbádùn ẹ̀ débi pé mi ò lè gbé e sílẹ̀ .
Nígbà tí mo ka ìwé yẹn tán , mo pinnu pé màá tẹ̀ lé àpẹẹrẹ Jésù , màá sì fayé mi sin Jèhófà .
Mo wá béèrè pé , báwo ni ìwé yẹn ṣe dé orí tábìlì wa ?
Ẹ̀gbọ́n mi Steve wá sọ fún mi pé àwọn ọkùnrin méjì tó ń “ ta ” ìwé ló wá sílé wa .
Ó sọ pé : “ Mo rà á torí pé kò wọ́n . ”
Nígbà tó di Sunday tó tẹ̀ lé e , àwọn ọkùnrin náà tún wá sílé wa .
Wọ́n sọ fún wa pé Ẹlẹ́rìí Jèhófà làwọn àti pé àwọn máa ń fi Bíbélì dáhùn àwọn ìbéèrè táwọn èèyàn bá ní .
Ohun tí wọ́n sọ yìí dùn mọ́ wa torí pé àtikékeré làwọn òbí wa ti gbin Ọ̀rọ̀ Ọlọ́run sí wa lọ́kàn .
Àwọn ọkùnrin méjèèjì tún sọ fún wa pé àwọn Ẹlẹ́rìí Jèhófà máa tó ṣe àpéjọ àgbègbè kan nílùú Winnipeg , mo sì rántí pé ibẹ̀ ni Elsie ẹ̀gbọ́n mi obìnrin ń gbé .
Torí náà , mo pinnu láti lọ .
Nǹkan bí ọgọ́rùn - ún mẹ́ta ó lé ogún [ 320 ] kìlómítà ni ọ̀dọ̀ wa sílùú Winnipeg , kẹ̀kẹ́ ni mo sì gùn láti ilé débẹ̀ .
Àmọ́ mo yà nílùú Kelwood torí pé ibẹ̀ ni àwọn Ẹlẹ́rìí méjì tó wá sílé wa ń gbé .
Mo sì bá wọn lọ sípàdé nígbà tí mo wà lọ́dọ̀ wọn , ibẹ̀ ni mo ti mọ ohun tí wọ́n ń pè ní ìjọ .
Mo tún kẹ́kọ̀ọ́ níbẹ̀ pé gbogbo wa ló yẹ ká máa wàásù láti ilé - dé - ilé bíi ti Jésù yálà a jẹ́ ọkùnrin tàbí obìnrin , ọmọdé tàbí àgbà .
Nígbà tí mo dé Winnipeg , mo pàdé Jack ẹ̀gbọ́n mi ọkùnrin , àríwá Ontario ló ti wá fún àpéjọ náà .
Lọ́jọ́ àkọ́kọ́ àpéjọ yẹn , arákùnrin kan kéde pé àwọn èèyàn lè ṣèrìbọmi .
Èmi àti Jack wá ṣèrìbọmi ní àpéjọ yẹn , àwa méjèèjì sì pinnu láti bẹ̀rẹ̀ iṣẹ́ aṣáájú - ọ̀nà kété lẹ́yìn tá a bá ṣèrìbọmi .
Ẹ̀yìn àpéjọ náà ni Jack bẹ̀rẹ̀ iṣẹ́ ìsìn alákòókò kíkún .
Àmọ́ mi ò lè bẹ̀rẹ̀ lẹ́sẹ̀kẹsẹ̀ torí pé ọmọ ọdún mẹ́rìndínlógún [ 16 ] ni mí , mo sì máa pa dà sílé ìwé .
Èmi àti Stan Nicolson bẹ̀rẹ̀ iṣẹ́ aṣáájú - ọ̀nà ní ìlú Souris , ìpínlẹ̀ Manitoba .
Kò pẹ́ tí mo fi rí i pé iṣẹ́ aṣáájú - ọ̀nà ò fi bẹ́ẹ̀ rọrùn .
Kẹ̀rẹ̀kẹ̀rẹ̀ , gbogbo owó wa tán pátá , síbẹ̀ à ń báṣẹ́ náà lọ .
Mo rántí ọjọ́ kan tá à ń bọ̀ láti òde ẹ̀rí , ebi ń pa wá gan - an , a ò sí lówó kankan lọ́wọ́ .
Bá a ṣe délé , ó yà wá lẹ́nu nígbà tá a bá àpò oúnjẹ ńlá kan lẹ́nu ọ̀nà wa !
Títí dòní olónìí , a ò mọ ẹni tó gbé e síbẹ̀ .
Lálẹ́ ọjọ́ yẹn , ṣe la jẹun bí ọba .
Ẹ ò rí i bí Jèhófà ṣe san wá lẹ́san torí pé a ò dẹwọ́ lẹ́nu iṣẹ́ ìsìn rẹ̀ .
Kódà , mó sanra ju ti tẹ́lẹ̀ lọ lóṣù yẹn .
Oṣù díẹ̀ lẹ́yìn náà , ètò Ọlọ́run ní ká lọ sìn ní ìlú Gilbert Plains , tó wà ní nǹkan bí àádọ́jọ [ 150 ] máìlì sí àríwá Souris .
Láyé ìgbà yẹn , ìjọ kọ̀ọ̀kan máa ń ní àtẹ ńlá kan lórí pèpéle tí wọ́n máa ń kọ ìròyìn iṣẹ́ ìwàásù oṣooṣù sí .
Nígbà tí ìpàdé parí , arábìnrin àgbàlagbà kan tó jẹ́ aṣáájú - ọ̀nà tí ọkọ rẹ̀ kì í ṣe Ẹlẹ́rìí wá bá mi , pẹ̀lú omijé ló sọ fún mi pé : “ Mo kúkú gbìyànjú , mi ò kàn lè ṣe ju bẹ́ẹ̀ lọ ni . ”
Lomi bá bẹ̀rẹ̀ sí í bọ́ lójú mi , mo sì bẹ̀ ẹ́ pé kó má bínú . Ohun tó ṣẹlẹ̀ yẹn jẹ́ kí n rí i pé àwọn arákùnrin tó jẹ́ ọ̀dọ́ tí wọ́n ní ìtara lè ṣàṣìṣe kó sì dùn wọ́n .
Ó tiẹ̀ lè máa ṣe wọ́n bíi pé wọn ò tóótun .
Ṣùgbọ́n , àwọn ìrírí tí mo ti ní ti jẹ́ kí n rí i pé kò yẹ ká jẹ́ káwọn àṣìṣe wa mú ká dẹwọ́ lẹ́nu iṣẹ́ ìsìn Jèhófà .
Kàkà bẹ́ẹ̀ , ṣe ló yẹ ká kẹ́kọ̀ọ́ látinú ohun tó ṣẹlẹ̀ , ká sì sapá kí irú ẹ̀ má bàá wáyé mọ́ .
Tá ò bá dẹwọ́ , ó dájú pé Jèhófà máa san wá lẹ́san .
Mo láǹfààní láti lọ sí kíláàsì kẹrìnlá [ 14 ] ti Ilé Ẹ̀kọ́ Gílíádì , mo sì kẹ́kọ̀ọ́ yege ní February 1950 .
Nǹkan bí àwa mẹ́ẹ̀ẹ́dọ́gbọ̀n [ 25 ] , ìyẹn ìdá mẹ́rin àwa tá a jáde ní ilé ẹ̀kọ́ yẹn ni wọ́n rán lọ sí ìlú Quebec lórílẹ̀ - èdè Kánádà .
Èdè Faransé ni wọ́n ń sọ níbẹ̀ , àwọn èèyàn ibẹ̀ sì ń ṣe inúnibíni sáwa Ẹlẹ́rìí .
Ìlú Val - d’Or tí wọ́n ti ń wa kùsà ni wọ́n rán mi lọ .
Lọ́jọ́ kan tá a lọ wàásù ní abúlé Val - Senneville , àlùfáà àgbègbè náà halẹ̀ mọ́ wa pé òun máa fojú wa rí màbo tá ò bá kúrò nílùú náà lẹ́sẹ̀kẹsẹ̀ .
Ni mo bá gbé ọ̀rọ̀ náà lọ sílé ẹjọ́ , ilé ẹjọ́ dá a lẹ́bi , wọ́n sì ní kó san owó ìtanràn .
*
Ohun tó ṣẹlẹ̀ yìí àtàwọn míì tó wáyé lẹ́yìn náà wà lára àwọn àtakò tí wọ́n ṣe sí wa nílùú Quebec .
Ó lé ní ọgọ́rùn - ún mẹ́ta [ 300 ] ọdún tí Ṣọ́ọ̀ṣì Kátólíìkì ti ń darí ìlú Quebec , torí náà àwọn àlùfáà àtàwọn olóṣèlú gbìmọ̀ pọ̀ , wọ́n sì fojú àwa Ẹlẹ́rìí Jèhófà rí màbo .
Àkókò yẹn nira gan - an fún wa .
Bó tilẹ̀ jẹ́ pé àwa Ẹlẹ́rìí ò pọ̀ , síbẹ̀ a ò juwọ́ sílẹ̀ .
Nígbà tó yá , àwọn kan bẹ̀rẹ̀ sí í kẹ́kọ̀ọ́ òtítọ́ .
Mo tiẹ̀ láǹfààní láti kọ́ àwọn kan lẹ́kọ̀ọ́ Bíbélì , wọ́n sì wá sínú òtítọ́ .
Ó ní ìdílé kan tí mo kọ́ lẹ́kọ̀ọ́ , àwọn mẹ́wàá ló wà nínú ìdílé náà , gbogbo wọn ló sì di Ẹlẹ́rìí Jèhófà .
Ìgboyà tí wọ́n ní ló mú kí wọ́n kúrò nínú Ṣọ́ọ̀ṣì Kátólíìkì , àwọn míì náà sì tẹ̀ lé àpẹẹrẹ wọn .
Láìka àtakò sí , à ń bá ìṣẹ́ ìwàásù lọ , a sì ṣẹ́gun nígbà tó yá !
Nígbà tó di 1956 , ètò Ọlọ́run tún ní kí n lọ sìn ní Haiti .
Kò rọrùn fún ọ̀pọ̀ àwọn tó ṣẹ̀ṣẹ̀ di míṣọ́nnárì tí wọ́n rán lọ síbẹ̀ láti kọ́ èdè Faransé , síbẹ̀ àwọn èèyàn máa ń tẹ́tí sílẹ̀ .
Arákùnrin Stanley Boggus tó jẹ́ míṣọ́nnárì sọ pé : “ Ó yà wá lẹ́nu pé àwọn èèyàn ràn wá lọ́wọ́ ká lè mọ èdè náà sọ . ”
Bó tilẹ̀ jẹ́ pé mo gbọ́ èdè Faransé torí pé mo ti sìn nílùú Quebec .
Àmọ́ kò pẹ́ tá a fi rí i pé èdè Creole ti ilẹ̀ Haiti ni ọ̀pọ̀ àwọn ará tó jẹ́ ọmọ ìbílẹ̀ ń sọ .
Èyí wá mú kó pọn dandan fún wa láti kọ́ èdè náà ká lè ṣe iṣẹ́ ìwàásù dáadáa .
A kọ́ èdè náà , Jèhófà sì bù kún wa .
Káwọn ará lè túbọ̀ lókun nípa tẹ̀mí , Ìgbìmọ̀ Olùdarí fọwọ́ sí i pé ká tú Ilé Ìṣọ́ àtàwọn ìtẹ̀jáde míì sí èdè Creole ti ilẹ̀ Haiti .
Bó ṣe di pé àwọn tó ń wá sípàdé pọ̀ sí i nìyẹn .
Àwọn akéde mọ́kàndínlọ́gọ́rùn - ún [ 99 ] ló wà ní Haiti lọ́dún 1950 , àmọ́ nígbà tó fi máa di ọdún 1960 , wọ́n ti lè ní ọgọ́rùn - ún mẹ́jọ [ 800 ] !
Lásìkò tá à ń wí yìí , Bẹ́tẹ́lì ni mo ti ń sìn .
Ní 1961 , mo láyọ̀ láti wà lára àwọn tó dárí Ilé Ẹ̀kọ́ Iṣẹ́ Òjíṣẹ́ , a sì dá àwọn alàgbà àtàwọn aṣáájú - ọ̀nà àkànṣe tó jẹ́ ogójì [ 40 ] lẹ́kọ̀ọ́ .
Nígbà tó sì máa di àpéjọ àgbègbè tá a ṣe ní January 1962 , a rọ àwọn ará pé kí wọ́n fi kún iṣẹ́ ìsìn wọn , kò sì pẹ́ táwọn kan fi di aṣáájú - ọ̀nà àkànṣe .
Ohun tá a ṣe yìí bọ́ sákòókò torí pé kò pẹ́ tí inúnibíni fi bẹ̀rẹ̀ .
Ní January 23 , 1962 , ìyẹn lẹ́yìn tá a dé láti àpéjọ agbègbè , àwọn ọlọ́pàá wá mú èmi àti míṣọ́nnárì kan tó ń jẹ́ Andrew D’Amico .
January 8 , 1962 ( lédè Faransé ) .
Ìwé ìròyìn Jí !
yẹn fa ọ̀rọ̀ yọ látinú àwọn ìwé ìròyìn ilẹ̀ Faransé kan tó sọ pé àwọn tó ń gbé ní Haiti máa ń lọ́wọ́ sí ìbẹ́mìílò .
Àwọn kan kórìíra ọ̀rọ̀ yìí , wọ́n sì sọ pé ẹ̀ka ọ́fíìsì wa la ti kọ àpilẹ̀kọ náà .
Ọ̀sẹ̀ mélòó kan lẹ́yìn náà , wọ́n lé àwọn míṣọ́nnárì kúrò lórílẹ̀ - èdè yẹn .
* Àmọ́ , ṣe làwọn arákùnrin tá a ti dá lẹ́kọ̀ọ́ ń báṣẹ́ lọ ní pẹrẹu .
Lónìí , tí mo bá rántí bí wọ́n ṣe fara dà á àti bí ìgbàgbọ́ wọn ò ṣe yingin , ńṣe ní inú mi máa ń dùn .
Ní báyìí , wọ́n ti ní Ìwé Mímọ́ ní Ìtumọ̀ Ayé Tuntun lédè Creole ti ilẹ̀ Haiti , a ò lérò pé irú ẹ̀ lè ṣẹlẹ̀ .
Lẹ́yìn ìyẹn , ètò Ọlọ́run ni kí n lọ ṣiṣẹ́ míṣọ́nnárì lórílẹ̀ - èdè Central African Republic .
Ìgbà tó yá , wọ́n sọ mi di alábòójútó arìnrìn - àjò , kò sì pẹ́ ti mo tún di alábòójútó ẹ̀ka .
Àwọn ilé tí ò fi bẹ́ẹ̀ jojú ní gbèsè la fi ṣe Gbọ̀ngàn Ìjọba nígbà yẹn .
Èmi náà kọ́ béèyàn ṣe ń já koríko , táá sì fi ṣe àtíbàbà .
Ẹnu máa ń ya àwọn tó ń kọjá tí wọ́n bá ń rí i tí mò ń já koríko , tí mo sì ń dì í ká lè fi ṣe àtíbàbà .
Èyí sì mú káwọn ará túbọ̀ fọwọ́ pàtàkì mú iṣẹ́ kíkọ́ àti bíbójútó àwọn Gbọ̀ngàn Ìjọba wọn .
Àwọn olórí ìsìn kan máa ń fi wá ṣe yẹ̀yẹ́ torí pé páànù ni wọ́n fi bo àwọn ṣọ́ọ̀ṣì wọn , àmọ́ koríko làwa lò .
Síbẹ̀ , a ò jẹ́ kíyẹn kó ìrẹ̀wẹ̀sì bá wa , a ṣì ń kọ́ àwọn Gbọ̀ngàn Ìjọba tá à ń fi koríko bò .
Lọ́jọ́ kan , ìjì ńlá kan jà ní ìlú Bangui tó jẹ́ olú ìlú orílẹ̀ - èdè náà .
Gbogbo páànù tí wọ́n fi bo ṣọ́ọ̀ṣì kan ni ìjì náà ṣí dànù , àmọ́ kò sóhun tó ṣe koríko tá a fi bo Gbọ̀ngàn Ìjọba wa , bí ẹnu gbogbo àwọn tó ń fi wá ṣe yẹ̀yẹ́ ṣe wọhò nìyẹn .
Bọ́jọ́ ṣe ń gorí ọjọ́ , a kọ́ ẹ̀ka ọ́fíìsì tuntun àti ilé àwọn míṣọ́nnárì láàárín oṣù márùn - ún péré ká lè túbọ̀ bojú tó iṣẹ́ ìwàásù náà dáadáa .
*
Ọjọ́ ìgbéyàwó wa
Nígbà tó di ọdún 1976 , ìjọba orílẹ̀ - èdè Central African Republic fòfin de iṣẹ́ wa , ètò Ọlọ́run wá rán mi lọ sílùú N’Djamena tó jẹ́ olú ìlú orílẹ̀ - èdè Chad .
Ibẹ̀ ni mo ti pàdé arábìnrin kan tó ń jẹ́ Happy , orílẹ̀ - èdè Kamẹrúùnù ló ti wá , aṣáájú - ọ̀nà àkànṣe tó nítara sì ni .
A ṣègbéyàwó ní April 1 , 1978 .
Oṣù yẹn gan - an ni ogun abẹ́lé bẹ̀rẹ̀ lórílẹ̀ - èdè náà , a sì sá lọ sí apá gúúsù orílẹ̀ - èdè náà .
Nígbà tógun náà parí , a pa dà sílé wa , a wá rí i pé ilé wa gan - an láwọn ẹgbẹ́ ajìjàgbara kan fi ṣe ibùdó wọn .
Gbogbo àwọn ìtẹ̀jáde tá a kó sílé ni wọ́n kó lọ , kódà aṣọ ìgbéyàwó Happy títí kan gbogbo ẹ̀bùn tí wọ́n fún wa lọ́jọ́ ìgbéyàwó ni wọ́n kó lọ .
Àmọ́ , a ò jẹ́ kíyẹn kó ìrẹ̀wẹ̀sì bá wa , àwa méjèèjì ṣera wa lọ́kan , a sì ń báṣẹ́ lọ .
Lẹ́yìn nǹkan bí ọdún méjì , ìjọba orílẹ̀ - èdè Central African Republic mú ìfòfindè náà kúrò .
A pa dà síbẹ̀ , ètò Ọlọ́run sì ní ká máa báṣẹ́ alábòójútó arìnrìn - àjò wa lọ .
Ọkọ̀ kan la fi ṣe ilé , gbogbo ohun tá a sì ní ò ju bẹ́ẹ̀dì kan tó ṣeé ká , dúrọ́ọ̀mù ńlá kan tó lè gba omi igba [ 200 ] Lítà , fìríìjì kan àti gáàsì tá a fi ń dáná .
Kò rọrùn rárá láti rìnrìn - àjò nígbà yẹn .
Mo rántí pé nígbà kan tá a rìnrìn - àjò , ó lé nígbà mẹ́tàdínlọ́gọ́fà [ 117 ] táwọn ọlọ́pàá dá wa dúró lójú ọ̀nà .
Ooru ibẹ̀ ò dẹrùn rárá kódà ó máa ń gbóná tó àádọ́ta [ 50 ] lórí òṣùwọ̀n Celsius .
Nígbà míì tá a bá ń ṣe àpéjọ , a kì í sábà rí omi tí ó tó fún ìrìbọmi .
Torí náà , àwọn arákùnrin máa lọ gbẹ́ ìsàlẹ̀ odò tó ti gbẹ kí wọ́n lè rí omi díẹ̀ tí wọ́n á lò fún ìrìbọmi , lọ́pọ̀ ìgbà inú dúrọ́ọ̀mù kan ni wọ́n ti máa ń ṣe é .
Lọ́dún 1980 , wọ́n rán wa lọ sí orílẹ̀ - èdè Nàìjíríà .
A ṣiṣẹ́ níbi tí wọ́n ti ń múra sílẹ̀ fún kíkọ́ ẹ̀ka ọ́fíìsì tuntun , ọdún méjì àtààbọ̀ la sì lò níbẹ̀ .
Àwọn ará ti ra ilé ìkẹ́rùsí alájà méjì kan tí wọ́n á tú palẹ̀ , wọ́n á sì lọ tún un tò sórí ilẹ̀ tá a fẹ́ kọ́lé sí .
Láàárọ̀ ọjọ́ kan , mo gun òkè ilé ìkẹ́rùsí náà kí n lè bá wọn tú u palẹ̀ .
Àmọ́ bí mo ṣè ń sọ̀kalẹ̀ bọ̀ lọ́wọ́ ọ̀sán , ẹsẹ̀ mi yẹ̀ gẹ̀rẹ̀ , àfi wìì !
Mo jábọ̀ látòkè , mo sì bára mi nílẹ̀ .
Ó kọ́kọ́ dà bíi pé mo ṣèṣe gan - an , àmọ́ lẹ́yìn ọ̀pọ̀ àyẹ̀wò , dókítà sọ fún ìyàwó mi pé : “ Má bẹ̀rù , àwọn iṣan kan ló ya , láàárín ọ̀sẹ̀ kan sí méjì , ará ẹ̀ máa yá . ”
Ọkọ̀ èrò tá a wọ̀ nígbà tá à ń lọ sí àpéjọ kan
Lọ́dún 1986 , ètò Ọlọ́run tún ní ká lọ ṣiṣẹ́ alábòójútó arìnrìn - àjò lórílẹ̀ - èdè Côte d’Ivoire .
Iṣẹ́ yìí máa ń gbé wa lọ sórílẹ̀ - èdè Burkina Faso .
Mi ò tiẹ̀ lè ronú ẹ̀ láé pé ọjọ́ kan ń bọ̀ tá a máa ṣì máa gbé fúngbà díẹ̀ ní Burkina Faso .
Ọkọ̀ kan la fi ṣe ilé nígbà tá à ń ṣiṣẹ́ alábòójútó arìnrìn - àjò
Ọdún 1956 ni mo kúrò ní Kánádà , àmọ́ lọ́dún 2003 , ìyẹn lẹ́yìn nǹkan bí ọdún mẹ́tàdínláàádọ́ta [ 47 ] , ètò Ọlọ́run ní kémi àtìyàwó mi lọ ṣiṣẹ́ ní Bẹ́tẹ́lì tó wà ní Kánádà .
Bó tilẹ̀ jẹ́ pé lórí ìwé , ọmọ Kánádà ni wá , síbẹ̀ ilẹ̀ Áfíríkà ò kúrò lọ́kàn wa .
Mò ń darí ìkẹ́kọ̀ọ́ Bíbélì kan ní Burkina Faso
Nígbà tó di ọdún 2007 , ètò Ọlọ́run tún ní ká pa dà sórílẹ̀ - èdè Burkina Faso nílẹ̀ Áfíríkà .
Ẹni ọdún mọ́kàndínlọ́gọ́rin [ 79 ] ni mí nígbà yẹn , mo sì wà lára Ìgbìmọ̀ Orílẹ̀ - èdè náà .
Nígbà tó sì di August 2013 , wọ́n ní ká lọ máa ṣiṣẹ́ ní Bẹ́tẹ́lì tó wà ní Benin .
Èmi àti Happy , nígbà tá à ń sìn ní ẹ̀ka ọ́fíìsì tó wà ní Benin
Láìka àìlera mi sí , mo ṣì nífẹ̀ẹ́ iṣẹ́ ìwàásù gan - an .
Pẹ̀lú ìrànlọ́wọ́ wọn , láàárín ọdún mẹ́ta tó kọjá , méjì nínú àwọn tí mò ń kọ́ lẹ́kọ̀ọ́ Bíbélì ìyẹn Gédéon àti Frégis ti ṣèrìbọmi .
Ní báyìí , àwọn méjèèjì ń fìtara sin Jèhófà .
Lọ́wọ́lọ́wọ́ báyìí , ẹ̀ka ọ́fíìsì tó wà ní South Africa ni ètò Ọlọ́run ní kémi àtìyàwó mi ti máa ṣiṣẹ́ .
Á yà yín lẹ́nu pé South Africa ni orílẹ̀ - èdè keje tí mo ti sìn nílẹ̀ Áfíríkà .
Nígbà tó sì di October 2017 , Jèhófà bù kún wá lọ́nà tá ò lérò .
Ètò Ọlọ́run pè wá fún ìyàsímímọ́ oríléeṣẹ́ wa ní Warwick ìpínlẹ̀ New York .
Mánigbàgbé ni ìṣẹ̀lẹ̀ yẹn jẹ́ nígbèésí ayé mi !
Ìwé Ọdọọdún 1994 sọ lójú ìwé 255 pé : “ Fún gbogbo àwọn tó ti ń fara dà á lẹ́nu iṣẹ́ yìí fún ọ̀pọ̀ ọdún , a gbà yín níyànjú pé : ‘ Ẹ jẹ́ onígboyà , ẹ má sì jẹ́ kí ọwọ́ yín rọ jọwọrọ , nítorí pé ẹ̀san wà fún ìgbòkègbodò yín . ’ ​ —⁠ 2 Kíró .
15 :⁠ 7 . ”
Èmi àtìyàwó mi ti pinnu pé àá máa tẹ̀ lé ìmọ̀ràn yìí , àá sì máa gba àwọn míì níyànjú láti ṣe bẹ́ẹ̀ .
Àwa Ẹlẹ́rìí Jèhófà la tẹ̀ ẹ́ ní 1944 , àmọ́ a ò tẹ̀ ẹ́ mọ́ báyìí .
Wo àpilẹ̀kọ náà “ Quebec Priest Convicted for Attack on Jehovah’s Witnesses ” nínú Jí !
November 8 , 1953 lédè Gẹ̀ẹ́sì , ojú ìwé 3 sí 5 .
Tó o bá fẹ́ ka àlàyé sí i nípa ìṣẹ̀lẹ̀ náà , wo Ìwé Ọdọọdún Àwa Ẹlẹ́rìí Jèhófà ti Ọdún 1994 lédè Gẹ̀ẹ́sì , ojú ìwé 148 sí 150 .
Wo àpilẹ̀kọ náà , “ Building on a Solid Foundation ” nínú Jí ! , May 8 , 1966 lédè Gẹ̀ẹ́sì , ojú ìwé 27 .
ÌFẸ́
ÌDÙNNÚ
ÀLÀÁFÍÀ
ÌPAMỌ́RA
INÚ RERE
ÌWÀ RERE
ÌGBÀGBỌ́
ÌWÀ TÚTÙ
ÌKÓRA - ẸNI - NÍJÀÁNU
Ó ṢE pàtàkì gan - an pé káwa èèyàn Jèhófà ní ìpamọ́ra tàbí lédè míì , ká ní sùúrù pàápàá jù lọ nísinsìnyí tá a ti wà “ ní àwọn ọjọ́ ìkẹyìn ” tí nǹkan ti le gan - an .
Ìdí ni pé àwọn onímọtara - ẹni - nìkan , àwọn tí kò ṣeé bá ṣe àdéhùn kankan àtàwọn tí kò ní ìkóra - ẹni - níjàánu ló kúnnú ayé yìí .
Irú àwọn èèyàn bẹ́ẹ̀ máa ń ṣe wàdùwàdù , wọn kì í ní sùúrù rárá .
Torí náà , ó yẹ kí kálukú bi ara rẹ̀ pé : ‘ Ṣé kì í ṣe pé èmi náà ti ń di aláìnísùúrù bíi táwọn èèyàn ayé ?
Kí ló túmọ̀ sí pé kéèyàn ní sùúrù ?
Kí ni mo lè ṣe kí n lè túbọ̀ máa ní sùúrù ? ’
Nínú Bíbélì , ọ̀rọ̀ náà ìpamọ́ra tàbí sùúrù kọjá pé kéèyàn kàn máa fara da ipò kan tó ṣòro .
Ẹni tó bá ní sùúrù máa ń fara da ipò kan tó ṣòro , á sì nírètí pé nǹkan ṣì máa dáa .
Ẹni tó bá ní sùúrù kì í ro tara ẹ̀ nìkan , àmọ́ ó tún máa ń ro táwọn míì mọ́ tiẹ̀ , títí kan tẹni tó fa ìṣòro náà .
Torí náà , tí wọ́n bá ṣẹ ẹnì kan tó ní sùúrù , dípò táá fi bínú , ṣe ló máa mú sùúrù , á sì nírètí pé àárín òun àti ẹni kejì ṣì máa pa dà gún .
Abájọ tí Bíbélì fi kọ́kọ́ mẹ́nu kan “ ìpamọ́ra ” tàbí sùúrù nígbà tó ń sọ àwọn ànímọ́ tí ìfẹ́ máa ń jẹ́ ká ní .
* Yàtọ̀ síyẹn , “ ìpamọ́ra ” wà lára àwọn apá tí Bíbélì sọ pé “ èso ti ẹ̀mí ” pín sí .
Àmọ́ kí ló yẹ ká ṣe ká lè ní ànímọ́ àtàtà yìí ?
Ká tó lè máa ní sùúrù , a gbọ́dọ̀ bẹ Jèhófà pé kó fún wa ní ẹ̀mí mímọ́ rẹ̀ .
Ó sì dájú pé Jèhófà máa ń fún àwọn tó bá gbẹ́kẹ̀ lé e ní ẹ̀mí mímọ́ yìí .
Bó tilẹ̀ jẹ́ pé ẹ̀mí mímọ́ lágbára láti ràn wá lọ́wọ́ , síbẹ̀ àwa náà gbọ́dọ̀ ṣe ipa tiwa ní ti pé ká ṣe ohun tó bá àdúrà wa mu .
Ìyẹn gba pé ká sapá láti máa mú sùúrù nínú gbogbo ohun tá a bá ń ṣe lójoojúmọ́ .
Kí ni nǹkan míì tó lè ràn wá lọ́wọ́ ?
Ohun míì tó lè ràn wá lọ́wọ́ láti ní sùúrù ni pé ká fara wé àpẹẹrẹ pípé tí Jésù fi lélẹ̀ .
Ó jẹ́ kó ṣe kedere pé “ ìpamọ́ra ” tàbí sùúrù wà lára àkópọ̀ ìwà tuntun , ó sì gbà wá níyànjú pé ká “ jẹ́ kí àlàáfíà Kristi máa ṣàkóso nínú ọkàn - àyà [ wa ] . ”
A lè jẹ́ kí àlàáfíà yìí máa “ ṣàkóso ” ọkàn wa tá a bá nígbàgbọ́ bíi ti Jésù , tá a sì gbà pé Ọlọ́run máa mú nǹkan tọ́ lásìkò tó yẹ .
Tá a bá ń fara wé Jésù , kò sóhun tó máa ṣẹlẹ̀ táá mú ká bínú kọjá àyè . ​ — Jòh . 14 : 27 ; 16 : 33 .
Bó tilẹ̀ jẹ́ pé ó ti ń ṣe wá bíi pé kí ayé tuntun tí Jèhófà ṣèlérí ti dé , síbẹ̀ tá a bá ń ronú lórí ìdí tí Jèhófà fi ń mú sùúrù , á jẹ́ káwa náà túbọ̀ máa mú sùúrù .
Bíbélì jẹ́ kó dá wa lójú pé : “ Jèhófà kò fi nǹkan falẹ̀ ní ti ìlérí rẹ̀ , gẹ́gẹ́ bí àwọn ènìyàn kan ti ka ìfi - nǹkan - falẹ̀ sí , ṣùgbọ́n ó ń mú sùúrù fún yín nítorí pé kò fẹ́ kí ẹnikẹ́ni pa run ṣùgbọ́n ó fẹ́ kí gbogbo ènìyàn wá sí ìrònúpìwàdà . ”
Tá a bá ń ronú lórí bí Jèhófà ṣe ń mú sùúrù fún wa , ó yẹ káwa náà máa ṣe sùúrù pẹ̀lú àwọn míì .
Àmọ́ , àwọn nǹkan wo ló lè ṣẹlẹ̀ tó máa gba pé ká mú sùúrù ?
Ọ̀pọ̀ nǹkan ló máa ń ṣẹlẹ̀ sí wa lójoojúmọ́ tó máa gba pé ká mú sùúrù .
Bí àpẹẹrẹ , o lè fẹ́ bá ẹnì kan sọ̀rọ̀ pàtàkì kan , ìyẹn lè gba pé kó o fara balẹ̀ kẹ́ni náà sọ̀rọ̀ tán tàbí kó o ṣe sùúrù kó o má bàa já lu ọ̀rọ̀ rẹ̀ .
Tó bá jẹ́ pé ìwà Kristẹni kan máa ń bí wa nínú , ó lè gba pé ká ṣe sùúrù pẹ̀lú irú ẹni bẹ́ẹ̀ .
Dípò tá a fi máa bínú sí ẹni náà , á dáa ká ronú lórí bí Jèhófà àti Jésù ṣe ń mú sùúrù fún wa láìka àìpé wa sí .
Wọn kì í rin kinkin mọ́ àwọn àṣìṣe pẹ́ẹ́pẹ̀ẹ̀pẹ́ tá a bá ṣe , kàkà bẹ́ẹ̀ ibi tá a dáa sí ni wọ́n máa ń wò , wọ́n sì máa ń mú sùúrù fún wa bá a ṣe ń sapá láti ṣàtúnṣe . ​ — 1 Tím .
1 : 16 ; 1 Pét .
3 : 12 .
Ohun míì tó lè mú kó ṣòro fún wa láti mú sùúrù ni tẹ́nì kan bá sọ pé a ṣe ohun kan tí kò dáa .
Irú ọ̀rọ̀ bẹ́ẹ̀ lè kọ́kọ́ bí wa nínú , ká sì fẹ́ gbèjà ara wa .
Àmọ́ Ọ̀rọ̀ Ọlọ́run sọ ohun tó yẹ ká ṣe nírú ipò bẹ́ẹ̀ .
Ó sọ pé : “ Onísùúrù sàn ju onírera ní ẹ̀mí .
Má ṣe kánjú nínú ẹ̀mí rẹ láti fara ya , nítorí pé fífara ya sinmi ní oókan àyà àwọn arìndìn . ”
Torí náà , tó bá tiẹ̀ jẹ́ pé irọ́ lẹni náà pa mọ́ wa , ó ṣì yẹ ká ṣe sùúrù ká tó fèsì .
Ohun tí Jésù náà ṣe nìyẹn nígbà táwọn kan sọ ohun tí kò dáa nípa rẹ̀ . ​ — Mát .
11 : 19 .
Ó yẹ káwọn òbí máa mú sùúrù tí wọ́n bá fẹ́ gba àwọn ọmọ wọn nímọ̀ràn tàbí tí wọ́n bá fẹ́ ràn wọ́n lọ́wọ́ láti jáwọ́ nínú ìwà kan .
Àpẹẹrẹ kan ni ti Mattias tó ń sìn ní Bẹ́tẹ́lì tó wà ní Scandinavia .
Nígbà tí Mattias wà ní kékeré , àwọn ọmọ kíláàsì rẹ̀ máa ń fi ṣe yẹ̀yẹ́ torí ohun tó gbà gbọ́ .
Àwọn òbí rẹ̀ ò kọ́kọ́ mọ ohun tó ń ṣẹlẹ̀ , wọ́n kàn rí i pé Mattias máa ń kanra tó bá ti dé ilé , ó sì ń ṣiyèméjì nípa ohun tó gbà gbọ́ .
Gillis bàbá Mattias sọ pé : “ Ọ̀rọ̀ yẹn gba sùúrù gan - an .
Nígbà míì , Mattias máa béèrè pé : “ Ta tiẹ̀ ni Ọlọ́run ?
Tó bá jẹ́ pé Bíbélì kì í ṣe Ọ̀rọ̀ Ọlọ́run ńkọ́ ?
Báwo tiẹ̀ la ṣe mọ̀ pé Ọlọ́run ló ní ká ṣe gbogbo nǹkan tá à ń ṣe yìí ? ”
Kódà , ó máa ń sọ fún bàbá rẹ̀ pé : “ Ṣé dandan ni kí n gba ẹ̀sìn tẹ́yin náà gbà ni ? ”
Bàbá Mattias sọ pé : “ Nígbà míì , ìbínú lọmọ wa fi máa ń bi wá ní ìbéèrè , àmọ́ kì í ṣe èmi tàbí ìyá rẹ̀ ló ń bínú sí , ṣe ló ń bínú torí ó gbà pé ẹ̀kọ́ òtítọ́ ló mú kí nǹkan ṣòro fún òun . ”
Báwo ni bàbá Mattias ṣe bójú tó ọ̀rọ̀ yìí ?
Ó sọ pé : “ Èmi àti ọmọ mi jọ máa ń jókòó sọ̀rọ̀ fún ọ̀pọ̀ wákàtí nígbà míì .
Lọ́pọ̀ ìgbà , màá bi í ní ìbéèrè díẹ̀ , màá wá fara balẹ̀ gbọ́ tiẹ̀ kí n lè mọ bọ́rọ̀ ṣe rí lára ẹ̀ gan - an .
Nígbà míì , mo lè sọ ọ̀rọ̀ kan fún un , kí n sì ní kó lọ ronú lórí ẹ̀ fún bí ọjọ́ kan , lẹ́yìn náà àá wá jọ jíròrò ẹ̀ .
Ìgbà míì sì rèé , màá ní kó fún mi lọ́jọ́ díẹ̀ kémi náà lè lọ ronú lórí ohun kan tó sọ .
Kẹ̀rẹ̀kẹ̀rẹ̀ , àwọn ọ̀rọ̀ tá a jọ ń sọ bẹ̀rẹ̀ sí í wọ Mattias lọ́kàn , ó wá lóye àwọn ẹ̀kọ́ pàtàkì bí ìràpadà , ó sì gbà pé Jèhófà nífẹ̀ẹ́ wa àti pé òun ni Ọba Aláṣẹ ayé àtọ̀run .
Kí n sòótọ́ , kò rọrùn , àmọ́ díẹ̀díẹ̀ ni ìfẹ́ Jèhófà bẹ̀rẹ̀ sí í gbilẹ̀ lọ́kàn rẹ̀ .
Ó gba àkókò àti sùúrù , ṣùgbọ́n inú èmi àtìyàwó mi dùn gan - an lónìí pé gbogbo ìsapá wa lórí Mattias nígbà yẹn ò já sásán . ”
Àwọn òbí Mattias gbẹ́kẹ̀ lé Jèhófà , wọ́n sì fi sùúrù kọ́ ọmọ wọn .
Bàbá Mattias rántí ohun kan tó máa ń sọ fún Mattias , ó ní : “ Mo sábà máa ń sọ fún Mattias pé èmi àti ìyá rẹ̀ nífẹ̀ẹ́ rẹ̀ gan - an , ìyẹn sì ń jẹ́ ká túbọ̀ máa gbàdúrà pé kí Jèhófà ràn án lọ́wọ́ kó lè lóye òtítọ́ . ”
Inú àwọn òbí Mattias dùn gan - an pé àwọn fi sùúrù ràn án lọ́wọ́ .
Ó tún yẹ káwa Kristẹni máa mú sùúrù tá a bá ń ṣèrànwọ́ fún mọ̀lẹ́bí tàbí ọ̀rẹ́ wa tó ń ṣàìsàn .
Ẹ jẹ́ ká wo àpẹẹrẹ Ellen , * tóun náà ń gbé ní Scandinavia .
Ní nǹkan bí ọdún mẹ́jọ sẹ́yìn , ẹ̀ẹ̀mejì ni ọkọ Ellen ní àrùn rọpárọsẹ̀ , ìyẹn ò sì jẹ́ kí ọpọlọ rẹ̀ ṣiṣẹ́ dáadáa mọ́ .
Torí náà , kò nímọ̀lára ìfẹ́ , ayọ̀ tàbí ìbànújẹ́ mọ́ .
Èyí mú kí nǹkan nira gan - an fún Ellen .
Ellen sọ pé : “ Ohun tó ṣẹlẹ̀ gba sùúrù gan - an , mi ò sì dákẹ́ àdúrà . ”
Ó wá fi kún un pé : “ Ẹsẹ Bíbélì kan tó máa ń tù mí nínú ni Fílípì 4 : 13 , tó sọ pé : ‘ Mo ní okun fún ohun gbogbo nípasẹ̀ agbára ìtóye ẹni tí ń fi agbára fún mi . ’
” Okun tí Jèhófà ń fún Ellen ló ń jẹ́ kó lè máa mú sùúrù bó ṣe ń fara da ìṣòro náà . ​ — Sm .
62 : 5 , 6 .
Jèhófà ló fi àpẹẹrẹ tó ga jù lọ lélẹ̀ tó bá di pé ká ní sùúrù .
Ọ̀pọ̀ àpẹẹrẹ ló wà nínú Bíbélì nípa bí Jèhófà ṣe fi sùúrù bá àwọn èèyàn lò .
Bí àpẹẹrẹ , ṣé Jèhófà bínú nígbà tí Ábúráhámù bi í ní ọ̀pọ̀ ìbéèrè nípa ìdí tó fi fẹ́ pa ìlú Sódómù run ?
Rárá o , Jèhófà ò dá ọ̀rọ̀ mọ́ ọn lẹ́nu nígbà tó ń béèrè ìbéèrè .
Kàkà bẹ́ẹ̀ , ṣe ló fara balẹ̀ tẹ́tí sí ọ̀kọ̀ọ̀kan ìbéèrè tí Ábúráhámù béèrè .
Lẹ́yìn náà , Jèhófà tún àwọn ọ̀rọ̀ Ábúráhámù sọ kí Ábúráhámù lè mọ̀ pé òun gbọ́ gbogbo ohun tó sọ , ó sì fi dá Ábúráhámù lójú pé òun ò ní pa ìlú Sódómù run tóun bá rí olódodo mẹ́wàá péré níbẹ̀ .
Èyí jẹ́ ká rí i pé Jèhófà máa ń fara balẹ̀ tẹ́tí sí wa , kì í sì í fi ìwàǹwara gbé ìgbésẹ̀ .
Tá a bá ń sapá láti ní ànímọ́ pàtàkì yìí , ṣe là ń bọlá fún Jèhófà Baba wa ọ̀run tó nífẹ̀ẹ́ wa , tó sì ń fi sùúrù bá wa lò .
Tá a bá ń ṣe bẹ́ẹ̀ , Jèhófà máa kà wá mọ́ “ àwọn tí wọ́n tipasẹ̀ ìgbàgbọ́ àti sùúrù jogún àwọn ìlérí náà . ” ​ — Héb .
6 : 10 - 12 .
Ìfẹ́ ni ànímọ́ àkọ́kọ́ tá a jíròrò nínú ọ̀wọ́ àpilẹ̀kọ alápá mẹ́sàn - án tó dá lórí èso ti ẹ̀mí .
A ti yí orúkọ rẹ̀ pa dà .
LÁTINÚ ÀPAMỌ́ WA
BÍ ÌGBÌ òkun Àtìláńtíìkì ṣe ń bì lu ọkọ̀ òkun kan tó ń lọ sí Yúróòpù , inú ọ̀kan lára àwọn èrò ọkọ̀ náà ìyẹn George Young ń dùn bó ṣe ń ronú lórí irúgbìn òtítọ́ tó ti fún lórílẹ̀ - èdè Brazil .
* Àmọ́ bí ọkọ̀ yẹn ṣe ń lọ , ó tún ń ronú nípa bó ṣe máa fún irúgbìn òtítọ́ yìí níbi tí ètò Ọlọ́run rán an lọ , ìyẹn orílẹ̀ - èdè Sípéènì àti Pọ́túgà tí iṣẹ́ ìwàásù náà ò tíì dé .
Ó ronú pé tóun bá débẹ̀ , òun á ṣètò báwọn èèyàn ṣe máa gbọ́ àwọn àsọyé Arákùnrin J .
F .
Rutherford , òun á sì pín ìwé àṣàrò kúkúrú tí ó tó ẹgbẹ̀rún lọ́nà ọgọ́rùn - ún mẹ́ta [ 300,000 ] !
George Young rin ọ̀pọ̀ ìrìn - àjò nínú ọkọ̀ ojú omi kó lè wàásù fáwọn èèyàn
Nígbà tí Arákùnrin Young máa dé ìlú Lisbon lọ́dún 1925 , ibi tó fojú sí ọ̀nà ò gbabẹ̀ .
Àwọn kan dìtẹ̀ gbàjọba lọ́dún 1910 , rògbòdìyàn téyìí sì fà ò tíì tán nílẹ̀ .
Bó tilẹ̀ jẹ́ pé àwọn aráàlú túbọ̀ lómìnira , síbẹ̀ orílẹ̀ - èdè náà ò fara rọ rárá .
Bí Arákùnrin Young ṣe ń bá ètò lọ lórí báwọn èèyàn ṣe máa gbọ́ àsọyé Arákùnrin Rutherford , ṣe ni ìjọba da àwọn sójà sígboro torí pé àwọn kan tún gbìyànjú láti dìtẹ̀ gbàjọba .
Síbẹ̀ Arákùnrin Young ò fìyẹn pè , ṣe ló ń báṣẹ́ lọ .
Ó wá lọ béèrè bóyá òun lè lo gbọ̀ngàn ìṣeré Camões Secondary School , wọ́n sì fún un láyè .
May 13 lọjọ́ tí wọ́n ṣètò fún àsọyé Arákùnrin Rutherford , ara àwọn èèyàn sì ti wà lọ́nà fún ọjọ́ yẹn .
Àwọn ìwé ìròyìn àtàwọn àkọlé fẹ̀rẹ̀gẹ̀dẹ̀ tí wọ́n lẹ̀ sára ilé ni wọ́n fi polongo àsọyé náà tí àkòrí ẹ̀ jẹ́ , “ Bó O Ṣe Lè Gbé Títí Láé Lórí Ilẹ̀ Ayé . ”
Inú bí àwọn alátakò , ni wọ́n bá sáré lọ gbé ìròyìn kan jáde nínú ìwé ìròyìn wọn , wọ́n sì kìlọ̀ fáwọn èèyàn pé kí wọ́n má tẹ́tí sáwọn “ wòlíì èké ” tó ṣẹ̀ṣẹ̀ wọ̀lú .
Àwọn alátakò yẹn tiẹ̀ dúró sẹ́nu ọ̀nà gbọ̀ngàn náà , wọ́n sì pín ẹgbẹẹgbẹ̀rún ìwé fáwọn èèyàn pé kí wọ́n má ṣe fetí sáwọn ẹ̀kọ́ Arákùnrin Rutherford .
Àmọ́ pàbó ni gbogbo ìsapá wọn já sí torí pé inú gbọ̀ngàn náà kún fọ́fọ́ , nǹkan bí ẹgbẹ̀rún méjì [ 2,000 ] èèyàn ló kóra jọ , kódà nǹkan bí ẹgbẹ̀rún méjì míì ni ò ráyè wọlé .
Àwọn kan lọ dìrọ̀ mọ́ àkàbà olókùn tó wà níbẹ̀ , àwọn míì sì gun orí àwọn nǹkan tó wà nínú gbọ̀ngàn yẹn kí wọ́n lè gbọ́ àsọyé náà .
Àmọ́ nǹkan tún fẹ́ yíwọ́ .
Àwọn alátakò yẹn bẹ̀rẹ̀ sí í pariwo , wọ́n sì ń fọ́ àga mọ́lẹ̀ .
Síbẹ̀ Arákùnrin Rutherford ò fìyẹn pè , ṣe ló rọra gun orí tábìlì káwọn èèyàn lè gbọ́ ohùn rẹ̀ dáadáa .
Nígbà tó fi máa parí ọ̀rọ̀ rẹ̀ ní nǹkan bí aago méjìlá òru , àwọn tó lé ní ẹgbẹ̀rún kan àti ọgọ́rùn - ún méjì [ 1,200 ] ló forúkọ àti àdírẹ́sì wọn sílẹ̀ , kí wọ́n lè máa fi àwọn ìtẹ̀jáde tó dá lórí Bíbélì ránṣẹ́ sí wọn .
Lọ́jọ́ kejì , ìwé ìròyìn O Século gbé àpilẹ̀kọ kan tó dá lórí àsọyé Arákùnrin Rutherford jáde .
Nígbà tó di September 1925 , ètò Ọlọ́run bẹ̀rẹ̀ sí í tẹ Ilé Ìṣọ́ lédè Potogí jáde lórílẹ̀ - èdè Pọ́túgà .
( Wọ́n ti kọ́kọ́ tẹ Ilé Ìṣọ́ lédè Potogí jáde lórílẹ̀ - èdè Brazil . )
Láàárín àkókò yẹn ni Akẹ́kọ̀ọ́ Bíbélì kan tó ń jẹ́ Virgílio Ferguson láti Brazil bẹ̀rẹ̀ sí í ṣètò bó ṣe máa kó wá sí Pọ́túgà kó lè kọ́wọ́ ti iṣẹ́ ìwàásù náà .
Òun àti Arákùnrin Young ti jọ ṣiṣẹ́ nígbà kan rí ní ọ́fíìsì àwọn akẹ́kọ̀ọ́ Bíbélì tó wà ní Brazil .
Kò pẹ́ sígbà yẹn ni Virgílio àti Lizzie ìyàwó rẹ̀ kúrò ní Brazil kí wọ́n lè dara pọ̀ mọ́ Arákùnrin Young .
Wíwá Arákùnrin Ferguson bọ́ sásìkò gan - an torí pé Arákùnrin Young ò ní pẹ́ fi Pọ́túgà sílẹ̀ lọ sáwọn orílẹ̀ - èdè míì tí ètò Ọlọ́run rán an lọ . Lára àwọn orílẹ̀ - èdè tó sì ń lọ ni ilẹ̀ Soviet Union .
Ìwé ìgbélùú Lizzie àti Virgílio Ferguson , ọdún 1928
Nígbà tó yá , àwọn ológun dìtẹ̀ gbàjọba ní Pọ́túgà , inúnibíni wá túbọ̀ pọ̀ sí i .
Àmọ́ Arákùnrin Ferguson lo ìgboyà , ó sì ṣe gbogbo ohun tó lè ṣe láti dáàbò bo àwùjọ kéréje àwọn Akẹ́kọ̀ọ́ Bíbélì tó wà nígbà yẹn .
Kódà , ó fún wọn níṣìírí láti máa báṣẹ́ ìwàásù lọ láìfọ̀tá pè .
Nígbà tó sì di October 1927 , wọ́n fún un láṣẹ láti ṣe bẹ́ẹ̀ .
Láàárín ọdún àkọ́kọ́ táwọn ológun gbàjọba , nǹkan bí ọgọ́rùn - ún mẹ́rin àti àádọ́ta [ 450 ] èèyàn ní Pọ́túgà ló ń san àsansílẹ̀ owó fún ìwé ìròyìn Ilé Ìṣọ́ .
Yàtọ̀ síyẹn , àwọn ìwé kékeré àtàwọn àṣàrò kúkúrú tún mú kí òtítọ́ Ìjọba náà dé àwọn àgbègbè tó wà lábẹ́ àkóso Pọ́túgà , irú bí Àǹgólà , Azores , Cape Verde , East Timor , Goa , Madeira , àti Mòsáńbíìkì .
Ní nǹkan bí ọdún 1929 , Manuel da Silva Jordão tó jẹ́ ọmọ ìbílẹ̀ Pọ́túgà kó wá sílùú Lisbon .
Onírẹ̀lẹ̀ ni , iṣẹ́ olùtọ́jú ọgbà ló sì ń ṣe .
Nígbà tó ń gbé ní Brazil , ó gbọ́ àsọyé kan tí Arákùnrin Young sọ , ó sì sọ lọ́kàn rẹ̀ pé ‘ òtítọ́ rèé . ’
Kí Manuel lè fìtara kọ́wọ́ ti iṣẹ́ náà , ó di apínwèé - ìsìn - kiri bá a ṣe máa ń pe àwọn aṣáájú - ọ̀nà nígbà yẹn .
Ìjọ tuntun tí wọ́n ṣẹ̀sẹ̀ dá sílẹ̀ ní Lisbon túbọ̀ ń gbèrú sí i torí pé ètò tí wọ́n ṣe fún títẹ àwọn ìwé wa àti pínpín wọn kiri fẹsẹ̀ múlẹ̀ dáadáa .
Bó tilẹ̀ jẹ́ pé Arákùnrin àti Arábìnrin Ferguson ní láti pa dà sí Brazil lọ́dún 1934 , irúgbìn òtítọ́ tí wọ́n gbìn síbẹ̀ ti ń méso jáde .
Láìka gbogbo rògbòdìyàn tó ṣẹlẹ̀ ní Yúróòpù nígbà ogun abẹ́lé ilẹ̀ Sípéènì àti nígbà Ogun Àgbáyé Kejì , síbẹ̀ àwọn ará jẹ́ adúróṣinṣin sí Jèhófà .
Láwọn àsìkò kan , ṣe ni ìtara wọn dà bí iná àtùpà tó ń jó lọ́úlọ́ú .
Àmọ́ lọ́dún 1947 , ètò Ọlọ́run rán John Cooke síbẹ̀ , òun sì ni míṣọ́nnárì tó kẹ́kọ̀ọ́ yege ní Ilé Ẹ̀kọ́ Gílíádì tó máa kọ́kọ́ wá síbẹ̀ .
Látìgbà yẹn ni iye àwọn akéde Ìjọba náà ti ń pọ̀ sí i lọ́nà tó kàmàmà .
Kódà nígbà tí ìjọba fòfin de iṣẹ́ àwa Ẹlẹ́rìí Jèhófà lọ́dún 1962 , iye wọn ṣì ń pọ̀ sí i .
Nígbà tó di December 1974 tí wọ́n mú ìfòfindè náà kúrò , iye àwọn akéde tó wà níbẹ̀ ti lé ní ẹgbẹ̀rún mẹ́tàlá [ 13,000 ] .
Lónìí , àwọn akéde tó lé ní ẹgbẹ̀rún lọ́nà àádọ́ta [ 50,000 ] ló ń wàásù ìhìn rere náà lórílẹ̀ - èdè Pọ́túgà àti láwọn erékùṣù míì tí wọ́n ti ń sọ èdè Potogí irú bí Azores àti Madeira .
Ó dùn mọ́ni pé lára àwọn akéde tó wà ní Pọ́túgà lónìí ló jẹ́ ìran kẹta lára àwọn tó gbọ́ àsọyé mánigbàgbé tí Arákùnrin Rutherford sọ lọ́dún 1925 .
A dúpẹ́ lọ́wọ́ Jèhófà , a sì dúpẹ́ lọ́wọ́ àwọn arákùnrin àtàwọn arábìnrin tí wọ́n fìgboyà wàásù ìhìn rere náà .
Ṣe ni wọ́n fi hàn pé àwọn jẹ́ “ ìránṣẹ́ gbogbo ènìyàn fún Kristi Jésù sí àwọn orílẹ̀ - èdè . ” ​ — Róòmù 15 : 15 , 16 . ​ — Látinú Àpamọ́ Wa ní Pọ́túgà .
Wo àpilẹ̀kọ náà , “ Ìkórè Ṣì Pọ̀ ” nínú Ilé Ìṣọ́ , May 15 , 2014 , ojú ìwé 31 àti 32 .
